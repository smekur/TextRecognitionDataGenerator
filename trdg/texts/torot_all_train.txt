за млт҃вѹ ст҃хъ ѡц҃ь наших г҃и їс҃е х҃е сн҃е бж҃їи помилѹи мѧ раба своего грѣш꙽наго афонасьѧ микитина сна
се написах грѣшьное свое хоженїе за трї морѧ
прьвое море дербеньское дорїѧ хвалитьскаа
второе море индѣнское гори гондꙋстаньскаа
третье море черное дорїѧ стемъбольскаа
поидохъ ѿ ст҃го сп҃са златоверхаго съ его млстью ѿ великого кн҃ѧзѧ михаила борисовичѧ и ѿ влдкы генадїѧ твѣрьскых
поидох на низъ волгою и приидохъ в манастырь къ ст҃ѣи живоначалнои троци и ст҃мъ мчн҃комъ борисѹ н глѣбѹ
и ѹ игѹмена сѧ блгсвивъ ѹ макарїѧ брати ис колѧзина поидох на ѹглечь
с ѹглеча на костромѹ ко кн҃ѧзю александрѹ с ыною грамотою
и кн҃ѧзь великї ѿпѹстилъ мѧ всеѧ рѹси доброволно
и на плесо в новъгородъ нижнеи к михаилѹ къ киселевѹ к намѣстьникѹ и къ пошьлинникѹ иванѹ сараевѹ пропѹстили доброволно
а василеи папин проехалъ городъ
а ꙗзъ ждалъ в новѣгородѣ двѣ недли посла татарьскаго ширвашина асамъ бѣга
а ехал с кречаты ѿ великаго кн҃ѧзѧ ивана
а кречатовъ ѹ него девѧносто
и поехал есми с нимъ на низъ волгою
и казань есмѧ и ѡрдѹ и ѹсланъ и сараи и берекезаны проехали есмѧ доброволно
и въехали есмѧ в бѹзанъ рѣкꙋ
н тѹ наехали нас три тотарины поганыи
и сказали нам лживыѧ вѣсти
каисымъ солтанъ стережетъ гостеи в бꙋзанї
а с нимъ три тысѧчи тотаръ
и посолъ ширвашинъ асанъ бѣгъ дал имъ по ѡднорѧткы да по полотнѹ чтобы провели мимо азътарханъ
и ѡни по ѡднорѧткы взѧли
да вѣсть дали в хазъторокани цр҃ю
и ꙗзъ свое сѹдно покинѹлъ
да полѣзъ есми на сѹдно на послово и с товарищи
азътарханъ по мсцꙋ ночи парꙋосом
цр҃ь насъ видѣл
и татаровѣ нам кликалї
качьма
не бѣгаите
и цр҃ь послалъ за нами всю свою ѡрдѹ
и по нашим грѣхомъ нас постигли на бꙋгѹнѣ
застрелили ꙋ нас чл҃ка
а мы ꙋ нихъ двꙋ застрелили
и сѹдно наше меншее стало на езꙋ
и ѡны его взѧли часа того
да розграбили
а моꙗ рꙋхлѧд꙽ всѧ в меншемъ сѹднѣ
а бол꙽шимъ есмѧ сѹдном дошли до морѧ
ино стало на ѹсть волгы на мели
и ѡни нас тѹто взѧли
да сѹдно есмѧ взадъ тѧнѹли до езꙋ
н тѹтъ сѹд꙽но наше вол꙽шее взѧли
ї д҃ головы взѧли рѹскые
а нас ѿпѹстили голими головами за море
а в꙽верхь нас не пропѹстили вѣсти дѣлѧ
и пошли есмѧ к дербеньти двѣма сѹды
в одномъ сѹднѣ посол асамъ бѣгъ да тезикы да рѹсаков нас і҃ головами
а в꙽ дрѹгомъ сѹднѣ ѕ҃ москвичь да ѕ҃ тверичь
и въстала фѹръстовина на морѣ
да сѹдно меншее разбило ѡ берегъ
и пришли каитакї
да людеи поимали всѣхъ
и пришлї есмѧ в дерьбенть
и тѹ василеи по здоровѹ пришелъ
а мы пограблены
и билъ есми челѡм василью папинѹ да послѹ ширвашинѹ асан бегѹ что есмѧ с нимъ пришли чтобы сѧ печаловалъ ѡ людех что их поимали под тархы каитаки
и ѡсан бѣгъ печаловал꙽ сѧ
и ездилъ на горѹ к бѹл꙽та бѣгѹ
и бѹлатъ бѣгъ послалъ скоро да къ ширваншѣ бѣгѹ что сѹдно рѹское разбило под тархи и каитакы пришедъ людеи поимали а товаръ их розъграбили
сѹдно сѧ мое разбило под тархы
и твои люди пришед людеи поимали а товаръ ихъ пограбили
и ты бы мене дѣлѧ люди ко мнѣ прислалъ и товаръ их собралъ занеже тѣ люди посланы на мое имѧ
а что тобѣ бꙋдет надобетъ бѣ ꙋ менѧ и ты ко мнѣ пришли и ѧз тобѣ своемѹ братѹ за то не стою
и ты бы их ѿпѹстилъ доброволно менѧ дѣлѧ
ї алиль бѣгъ того часа ѿтослалъ людеи всѣх в дербентъ доброволно
а из дербентѹ послали их к ширванши въ рдѹ его коитѹлъ
а мы поехали к ширъванше во и коитѹлъ
и били есмѧ емꙋ челом чтобы нас пожаловалъ чѣм доити до рꙋси
и ѡн намъ не дал ничего
ано нас мног
и мы заплакавъ да розошли сѧ кои кѹды
ꙋ кого что есть на рꙋси и тот пошелъ на рѹсь
а кои должен а тот пошел кѹды его ооч҃и понесли
а иные ѡстали сѧ в шамахѣе
а иные пошли роботать к бакѣ
и ꙗзъ грѣшныи привезль жеребьца в ындѣискѹю землю
дошел есми до чюнерѧ
б҃ъ дал по здоровѹ все
а стал ми сто рѹблевъ
зима же ѹ них стала с троицина дн҃и
а зимовали есмѧ в чюнѣирѣ
жили есмѧ два мсца
еже дн҃ь и ношь д҃ мсца а всюда вода да грѧзь
в тѣ же дн҃и ꙋ них орють да сѣють пшеницꙋ да тѹтꙋрганъ да ногѹт да все съꙗстное
вино же ѹ нихъ чинѧть в великых ѡрѣсех кози гѹндѹстаньскаа
а брагꙋ чинѧт в татнѹ
кони кормѧть нохотом да варѧть кичирисъ с꙽ сахаромъ да кормѧть кони да с масломъ
поранѹ же дають шьшени
во индѣискои же земли кони сѧ ꙋ нихъ не родѧт
въ их земли родѧт сѧ волы да бѹволы
на тѣх же ѣздѣть и товаръ иное возѧть все дѣлають
чюнеръ же град есть на ѡстровꙋ на каменомъ не дѣланъ ничим бг҃мь сътворенъ
а ходѧть на горꙋ дн҃ь по единомꙋ члк҃ѹ
дорога тѣсна
поити не лзѧ
во индѣискои земли гости сѧ ставѧть по подворьемь
а ѣсти варѧть на гости господарыни и постелю стелють и спѧть с гостьми
сикишь илересънь дѹ житель берсень достѹрь авратъ чектѹръ а сикишь мѹфѹтъ
любѧть бѣлых людеи
зимѣ же ѹ них ходѧт люди фота на бедрах а дрѹгаа на плещем а третьѧ на головѣ
а кнѧзи и боꙗрѧ тогда въздевають на собѧ порт꙽кы да сорочицꙋ да кавтанъ
да фота по плечемъ
да дрѹгою сѧ ѡпоꙗшеть а третьею фотою главѹ ѡбертить
а се ѡло ѡло абрь ѡло акъ ѡло керимъ ѡло рагымъ
а в꙽ томъ чюнерѣ ханъ ѹ менѧ взѧл жерепца
а ѹвѣдал что ꙗз не бесерменинъ рѹсинъ и ѡнъ молвит
и жерепца дам да тысѧчю золотых дам а стань в вѣрѹ нашѹ в махмѣт дени
а не станешь в вѣрѹ нашѹ в махмет дени и жерепца возмꙋ и тысѧчю золотых на главѣ твоеи возмѹ
а срокъ ѹчинил на д҃ дн҃и въ говѣино ѹспѣнїи на сп҃совъ дн҃ь
и г҃ь б҃ъ смилова сѧ на свои чстныи праздникъ
не ѿстави ѿ менѧ млсти своеꙗ грѣшнаго и не повелѣ погыбнѹти в чюнерѣ с нечствымї
и канѹн сп҃сова дн҃и приѣхал хозѧиѡчи махмет хоросанець
билъ есми челомъ емꙋ чтобы сѧ ѡ мнѣ печаловалъ
и ѡн ѣздилъ к ханѹ в город да мене ѿпросил чтобы мѧ в вѣрѹ не поставили
да и жерепца моего ꙋ него взѧлъ
таково господарево чюдо на сп҃совъ дн҃ь
ино братьѧ рѹсьстїи хрстиѧне кто хочеть поити в ындѣискѹю землю и ты ѡстави вѣрѹ свою на рѹси
да въсклинѹ махмета да поиди в гѹстаньскꙋю землю
мене залгали псы бесермена
а сказывали всего много нашего товарꙋ
ано нѣтъ ничего на нашѹ землю
все товаръ бѣло на бесермьньскѹю землю
перець да краска то дешево
ино возѧт аче моремъ и ны и пошлины не дають
а люди иные намъ провести пошлины не дадѹт
и пошлины много
а разбоиников на море много
а розбивають все кофары
ни крстїѧне ни бесерьмена
а молѧт сѧ каменнымъ болваномъ
а хрста не знають
а ис чюнерѧ есмѧ вышли на ѹспение прчстые к бедерю к большемѹ их градѹ
а шли есмѧ мсць
а ѿ бедерѧ до кѹлонкерѧ е҃ дн҃ии
а ѿ кѹлонгерѧ до кельбергѹ е҃ дн҃и
промежю тѣхъ великых градовъ много градовъ
на всѧкъ дн҃ь по г.и грады
а на инои дн҃ь и д҃ грады
колко ковъвъ толко градов
а ѿ чювилѧ до чюнеирѧ к҃ кововъ
а ѿ чюнерѧ до бедерѧ м҃ кововъ
а ѿ бедерѧ до колѹньгерѧ ѳ҃ кововъ
а ѿ бедерѧ до колѹбергѹ ѳ҃ кововъ
в бедери же торгъ на кони да на товаръ да кам꙽кы на шелкъ и на всѧкои инои товаръ
да кꙋпити в нем люди черныѧ
а иныꙗ в немъ кѹпли нѣтъ
да все товаръ их гѹндостаньскои да соꙗстнои все ѡвощь
а на рѹсьскѹю землю товара нѣтъ
а все черныѧ
а все злодѣи
а жонки все блѧди
да вѣдь
да тать
да лож
да зельи господарѧ морѧть
во индѣискои земли кнѧжать все хоросанци
и боꙗре все хоросанци
а гѹндѹстанци все пѣшиходы
а ходѧт борзо
а все нагы да босы
да щитъ в рѹцѣ
а в дрѹгои мечь
а иныѧ слѹгы с великими с прѧмимы лѹкы да стрелами
а бои их все слоны
да пѣшихъ пѹскають наперед
хоросанци на конехць да в доспѣсехъ и кони и сами
а къ слономъ вѧжѹть к рылѹ да к зѹбомъ великиѧ мечи по кендарю кованы
да ѡболочат ихъ в доспѣхъ бѹлатныи
да на них ѹчинены городъкы
да в горотъкѣ по ві҃ члк҃ъ в доспѣсехъ
да все с пѹшками да стрелами
есть ѹ них ѡдно мѣсто
ших꙽бъ алѹдинъ пїръ атыръ бозаръ алѧдинандъ
на год единъ бозаръ
съѣждает сѧ всѧ страна индѣискаѧ торговати
да торгѹють і҃ дн҃ии
ѿ бедерѧ ві҃ кововъ
приводѧть конеи
до к҃ тысѧшь продають
всѧкыи товаръ свозѧть
во гондѹстаньскои земли тои торгъ лѹчшїи
всѧкыи товаръ продають кѹпѧт на памѧть шиха аладина на рѹськыи праздникъ на покровъ свтыѧ бц҃а
есть в томъ алѧнде и птица гѹкѹкъ
летаетъ ночи
а кличеть гѹкѹкъ
а на которои хороминѣ сѣдить то тѹт члк҃ъ ꙋмреть
а къто еꙗ хочеть ѹбити ино ꙋ неꙗ изо рта ѡгнь выидеть
а мамонь ходѧт ночи
да имають кѹры
а живѹть в гогорѣ или в каменье
а ѡбезьꙗны
то тѣ живѹть по лесѹ
да ѹ нихъ есть кн҃ѧзь ѡбезьꙗньскыи
да ходить ратию своею
да кто их заимаеть и ѡни сѧ жалѹють кн҃ѧзю своемѹ
и ѡнъ посылаеть на того свою рать
и ѡни пришедъ на град и дворы разволѧють
и людеи побьють
а рати ихъ сказывають велми много
и ꙗзыкы их есть свои
а детеи родѧть много
да которои родит сѧ не в отца не в матерь и ни тѣх мечють по дорогамъ
и ны гондѹстанци тѣх имают
да ѹчать их всѧкомѹ рѹкодѣлью
а иных продають ночи чтобы взад не знали побѣжати
а иных ѹчат базы миканетъ
весна же ѹ них стала с покрова свтыѧ бц҃а
а празднѹють шихѹ аладинѹ и веснѣ двѣ недѣли по покровѣ
а празднѹють и҃ дн҃и
а веснѹ держать г҃ мсца
а лѣто г҃ мсца
а зимѹ г҃ мсца
а ѡсень г҃ мсца
в бедери же их столъ гѹндѹстанꙋ бесерменьскомѹ
а град есть великъ
а людеи много велмии
а салтан великъ к҃ лѣт
а держать боꙗре
а кнѧжат фарасанци
а воють все хоросанци
есть хоросанець меликтꙋчаръ боꙗринъ
ино ѹ него рокши двѣсте тысѧчь
а ѹ мелик хана р҃ тысѧчь
а ѹ харат хана к҃ тысѧч
а много тѣх хановъ
по і҃ тысѧчь рати
а с꙽ салтаном выходѧт т҃ тьсѧч рати своеи
а землѧ людна велми
а сельскыѧ люди голы велми
а боꙗре силны добрѣ и пышны велми
а все их носѧть на кровати своеих на сребрѧных
да пред ни водѧт кони въ снастех золотых до к҃
а на конехъ за нами т҃ члв҃къ
а пѣших ф҃ чл҃къ
да трꙋбниковъ і҃
да на гарниковъ і҃ чл҃къ
да свирѣлниковъ і҃ чл҃къ
сѹлтан же выещаеть на потѣхѹ с матерью да с женою
ино с ним чл҃ковъ на конех і҃ тысѧщ а пѣших н҃ тысѧщь
а слоновъ водѧт с҃ нарѧженых в доспѣсѣх золочоных
да пред ним р҃ члв҃къ трѹбниковъ
да плѧсцевъ р҃ чл҃къ
да конеи простых т҃ въ снастех золотых
да ѡбезьꙗнъ за ним р҃
да блѧдеи р҃
а все гаѹрыкы
в сѹлтавнов же дворъ з.҃ры ворота
а в воротѣх сѣдѧт по р҃ сторожевъ да по р҃ писцевъ кофаровъ
а кто выидет и ни записывають
а гариповъ не пѹскають въ град
а дворъ же его чюденъ велми
все на вырезѣ да на золотѣ
и послѣднии камень вырѣзанъ да золотомъ ѡписанъ велми чюдно
да во дворѣ ꙋ него сѹды розныѧ
город же бедерь стерегꙋтъ в нощи тьссѧч чл҃къ кѹтоваловых
а ѣздѧть на конех да в доспѣсех
да ѹ всѣх по свѣтычю
а ꙗз жерепца своего продал в бедери
да наложилъ есми ѹ него ѯ҃ да и и҃ фѹтѹновъ
а кормилъ есми ег годъ
в бедери же змии ходѧт по ꙋлицам
а длина еꙗ двѣ сажени
приидох꙽ же в бедерь ѡ заговеинѣ ѡ филиповѣ ис кѹлонгѣрѧ
и продах жеребца своего ѡ рожествѣ
и тꙋт бых до великого заговеина в бедери
и позна сѧ со многыми индѣѧны
и сказах им вѣрѹ свою что есми не бесрмениниъ исаꙗденїенї есмь хрстїѧнинъ а имѧ ми ѡфонасеи а бесерменьское имѧ хозѧ исѹфъ хоросани
и ѡни же не ѹчали сѧ ѿ менѧ крыти ни ѡ чемъ ни ѡ ѣствѣ ни ѡ торговле ни ѡ маназꙋ ни ѡ иных вещех
ни жонъ своих не ѹчали крыти
да ѡ вѣрѣ же ѡ их распытах все
ї ѡны сказывают
вѣрѹем въ адама
а бѹты кажѹть то есть адамъ и род его вес
а вѣрѣ въ индѣи всѣх п҃ и д҃ вѣры
а все вѣрѹють в бѹта
а вѣра с вѣрою пиеть ни ꙗстъ ни женит сѧ
а иныꙗ же боранинѹ да кѹры да рыбѹ да ꙗица ꙗдѧть
а воловины не ꙗдѧть никакаа вѣра
в бедери же бых д҃ мсца
и свѣщах꙽ сѧ съ индѣꙗны поити к первоти
то их ерслмъ
а по бесерменьскыи мѧгъкат дѣ их бѹтхана
там꙽ же поидох съ индѣꙗны да бѹдѹтханы мсць
и торгѹ ꙋ бѹтьханы е҃ дн҃и
а бѹтхана же велми велика есть с пол твѣри камена
да резаны по неи дѣꙗниѧ бѹтовыѧ около еꙗ всеѧ
ві҃ рѣзано вѣнцевъ какъ бѹтъ чюдеса творил какъ сѧ имъ ꙗвлѧлъ многыми ѡбразы
первое члв҃ческым ѡбразомъ ꙗвлѧл сѧ
дрѹгое члк҃ъ а носъ слоновъ
третье члк҃ъ а виденье ѡбезьанино
в четвертые чл҃къ а ѡбразомъ лютаго звѣрѧ
ꙗвлѧл сѧ имъ все съ хвостом
а вырезанъ на камени
а хвостъ черезъ него сажень
к бѹханѹ же съеждает сѧ всѧ страна индѣискаа на чюдо бѹтово
да ꙋ бѹтханы бреют сѧ старыѧ жонкы и дѣвки
а бреють на собѣ всѣ волосы и бороды и головы
да поидѹть к бѹтханѹ
да со всѧкыѧ головы емлють по двѣ шекшени пошлини на бѹта
а с конеи по четыре фѹты
а съѣж꙽щает сѧ к бѹханѹ всѣхъ людеи
бысть азаръ лекъ вах꙽тъ башетъ сат азаре лекъ
в бѹханѣ же бѹт вырѣзанъ ис камени велми великъ
да хвостъ ѹ него черезъ него
да рѹкѹ правꙋю поднѧлъ высоко
да простеръ акы ѹстьꙗнъ цр҃ь цр҃ѧградскы
а в левои рѹцѣ ѹ него копїе
а на немъ нѣтъ ничево
а гѫзно ꙋ него ѡбѧзано ширинкою
а виденье ѡбезьꙗнино
а иныѧ бѹты нагы
нѣтъ ничево кот ачюк
а жонкы бѹтавы нагы
вырезаны и с꙽ соромомъ и з꙽ дѣт꙽ми
а перет бꙋтом꙽ же стоитъ волъ велми великъ
а вырезанъ ис камени ис чернаго
а всь позолочен
а цѣлѹють его в копыто
а сыплют на него цвѣты
и на ѡбѹта сыплют цвѣты
индѣѧне же не ꙗдѧт никоторого мѧса ни ꙗловичины ни боранины ни кѹрѧтины пи рыбы ли свинины
а свинеи ж ѹ них велми много
а ꙗдѧт же дн҃емъ двожды
а ночи не ꙗдѧть
а вина не пиють ни сыдны
а с бесермены не пїють ни ꙗдѧть
а ѣства же их плоха
а ѡдинъ съ дним ни пїеть ни ѧстъ ни съ женою
а ѧдѧт брынець да кичири с маслом
да травы розныѧ ꙗдѧт
все рѹкою правою
а левою не приимет сѧ ни за что
а ножа не держать
а лъжици не знають
а на дорозѣ кто же собѣ варит кашꙋ
а ѹ всѧкого по горньцꙋ
а ѿ бесермѧн скрыют сѧ чтобы не посмотрилъ ни в горнець ни вь ꙗствꙋ
а посмотрил бесермениниъ на ѣствѫ ї ѡн не ѧстъ
а ꙗдѧть иные
покрывают сѧ платомъ чтобы никто не вѣдѣлъ ег
а намазъ же их на востокъ пѹ рьскы
ѡбе рѹкы подымають высоко
да кладѹть на тѣмѧ
да ложат сѧ ниць на земли
да все сѧ истѧгнеть по земли
то их поклоны
а ѧсти же садѧт сѧ и ни омывають рѹкы да и ногы да и ротъ пополаскывають
а бѹтѹханы же их без двереи
а ставлены на востокъ
а бѹты стоꙗтъ на востокъ
а кто ѹ нихъ ѹмреть и ни тѣх ж꙽гѹт
да пепел сыплють на водѹ
а ѹ жены дитѧ родит сѧ ино бабить мѹжь
а имѧ сн҃ѹ даеть ѡц҃ь
а дочери мати
а добровтра ѹ них нѣтъ
а сорома не знають
или пришел и ны сѧ кланѧють по чернечьскы
ѡбе рѹкы дотычють до земли
а не говорить ничево
к первотѣ же ѧ꙽здѧть ѡ великомъ заговѣине къ своемѹ братѹ
тотъ их їерслмъ
а по бесерменьскыи мѧкъка
а по рѹскы ерслмъ
а по индѣискыи парватъ
а съѣж꙽дают сѧ всѣ нагы
только на гѹзне платъ
а жонкы всѣ нагы
толко на гꙋзне фота
а иныѧ в фотах
да на шиꙗх жем꙽чюгъ
много ꙗхонтовъ
да на рѹкахъ ѡбрѹчи да перстьни златы
ѡл꙽ло ѡакъ
а внѹтрь к бѹт꙽ханѹ ѧздѧть на волех
да ѹ вола рога ѡкованы мѣдью
да на шие колоколцевъ т҃
да копыта подкованы
а тѣ волы ачьче зовѹт
и индѣꙗне же вола зовѹть ѿц҃емъ а коровѹ мт҃рью
а каломъ их пекꙋт хлѣбы
и ѣствѹ варѧть собѣ
а попеломъ тѣмъ мажѹть сѧ по лицѹ и по челѹ и по всемѹ тѣтѹ
их знамѧ
в недлю же да в понедѣлникъ ѧдѧть единожды дн҃емъ
в ыиндѣе же какъ па чекътѹръ а ѹчюзе дерь сикишь иларсень ики шитель акечаны илѧ атырьсень атле жетель берь бѹлара досторъ акѹлъ каравашь ѹчюзъ чар фѹна хѹбъ бемъ фѹна хѹбѣсиѧ капкара амьчюкъ кичи хошь
ѿ первати же приехал есми в бедерь за еі҃ дн҃и и до бесерменьскаг ѹлѹбагрѧ
а великого дн҃и въскрснїѧ хсва не вѣдаю
а по примѣтамъ гадаю
великыи дн҃ь бываеть хрстьꙗньскы первие бесерьменьскаго багрима за ѳ҃.ть дн҃ь или за і҃ дн҃и
а со мною нѣтъ ничево никакоꙗ книгы
а книгы есмѧ взѧли с꙽ собою с рѹси
ино коли мѧ пограбили и ни их взѧли
и ꙗзъ позабылъ вѣры хрстьꙗньскыѧ всеѧ и праздниковъ хрстїаньскых
ни велика дн҃и ни ржства хсва не вѣдаю
ни среды ни пѧтници не знаю
а промежꙋ есми вѣръ
тангрыдань истремень ѡлъсакласынъ ѡл꙽ло хꙋдо ѡл꙽ло акъ ѡл꙽ло ты ѡл꙽ло акъберъ ѡл꙽ло рагымъ ѡл꙽ло керимъ ѡл꙽ло рагымелъло ѡл꙽ло каримел꙽ло танъ танъгрысень хѹдосеньсень
б҃ъ еди единъ
то ц҃рь славы творець нб҃ѹ и земли
а идѹ ѧ на рѹс
кетьмышьтыръ имень ѹрѹчь тѹтъ тымъ
мсць марта прошелъ
и азъ мц҃ь мѧса есми не ꙗлъ
заговѣгъ с бесермены в недлю
да говѣл есми ничево скоромнаго никакыѧ ꙗстъвы бесерменьскыѧ
а ѧлъ есми все по двож꙽ды дн҃емъ хлѣбъ да водꙋ
вратыиѧл ѧтъ мадымъ
да молил сѧ есми бг҃ѹ вседержителю кто сътворилъ нб҃о и землю
а иного есми не призывал никоторово имени
б҃ъ ѡл꙽ло
б҃ъ керимъ
б҃ъ рагымъ
б҃ъ хѹдо
б҃ъ акъберъ
б҃ъ цр҃ь славы
ѡл꙽ло варенно ѡл꙽ло рагымел꙽ло сеньсень ѡл꙽ло ты
а ѿ гѹрмыза ити моремъ до голатъ і҃ дн҃и
а калаты до дѣгѹ ѕ҃ дн҃и
а ѿ дѣга до мошката до кѹчьзрѧта до ком꙽бата д҃ дн҃и
а ѿ кам꙽бата до чивелѧ ві҃ дн҃и
а ѿ чивилѧ да дабылѧ ѕ҃
дабыль же есть пристанище в гѹндѹстани послѣднее бесерменьствꙋ
а ѿ дабылѧ до колекота к е҃ дн҃и
а ѿ селекота до силѧна еі҃ дн҃и
а ѿ силѧна до шибаита мц҃ь ити
а ѿ чибата до певгѹ к҃ дн҃и
а ѿ певгѹ до чини да до мачина мсць итьти
моремъ все то хожение
а ѡ чини до кытаа итьти сѹхом ѕ҃ мсць
а морем четыре дн҃и ити
аросто хода чотом
гѹрмызъ же есть пристанище великое
всего свѣта люди в немъ бывають
а всѧкы товаръ в немъ есть
что на всемъ свѣте родит сѧ то в гѹрмызѣ есть все
там꙽га же велика
десѧтое со всего есть
а кам꙽баѧтъ же пристанище индѣискомѹ морю всемꙋ
а товаръ в немъ
все дѣлають алачи да пестреди да канъ. даки
да чинѧтъ краскѹ ниль
да родит сѧ в немъ лекъ да ахыкъ да лонъ
дабыло же есть пристанище велми велико
и привозѧть кони изъ мисюрѧ из рабаста изъ хоросани ис тѹркѹстани из негостани
да ходѧть сѹхомъ мсць до бедери да до кельбергѹ
а келекотъ же есть пристанище индѣнскаго морѧ всего
а проити его не даи б҃ъ никаковꙋ кестѧкꙋ
а кто его ни ѹвидить тотъ по здоровѹ не проидеть моремъ
а родит сѧ в немъ перець да зеньзебиль да цвѣт да мош꙽катъ да калафѹръ да корица да гвозникы да прѧное коренье да адрѧк
да всѧкого кореньѧ родит сѧ в нем много
да все в немъ дешево
да кꙋлъ да каравашь письꙗръ хѹбь сїѧ
а мѧса никакого не ꙗдѧть
в бедери же мсць стоить г҃ дн҃и полон
в бедери же сладкаго ѡвощꙋ нѣтъ
в гѹндѹстанѣ же силнаго вара нѣтъ
силно варъ в гѹрмызѣ да в катобагрѧимъ гдѣ сѧ жем꙽чюгъ родить да в жидѣ да в꙽ бакѣ да в мисюрѣ да въ ѡстани да в ларѣ
а в хоросаньскои земли варно да не таково
а в чеготани велми варно
а в꙽ ширѧзѣ да въ езди в кашини варно да вѣтръ бывает
а в гилѧни дѹшьно велми да парищо лихо
да в шамахѣи паръ лихъ
да в вавилони варно да хѹмитѣ
да в шамѣ варно
а в лѧпѣ не такъ варно
а в севастѣи гѹбѣ да в гѹрзыньскои земли добро ѡбилно всѣм
да торьскаа землѧ ѡбилна вельми
да в волоскои земли ѡбилно и дешево все съѣстное
да подольскаа землѧ ѡбилна всѣм
а ѹрѹс ерь таньгры сакласынъ ѡл꙽ло сакла хѹдо сакла бѹдоньѧ да мѹнѹкыбит ерь ектѹръ нечикъ ѹрсꙋ ери бегълѧри акаи тѹсил ѹрѹс ерь абадан больсынъ расте кам даретъ ѡл꙽ло хѹдо б҃ъ б҃ъ данъгры
г҃и бж҃е мои на тѧ ѹповахъ
спс҃и мѧ
г҃и пѹти знаю
иже камо поидѹ изъ гѹндѹстана
на гѹрмызъ поити а ѿ гѹр꙽мыза на хоросанъ пѹти нѣтъ
ни на чеготаи пѹти нѣтъ
ни на катобагрѧим пѹти нѣтѹ
ни на ездъ пѹти нѣтѹ
то вездѣ бѹлгакъ сталъ
кн҃ѧзеи вездѣ выбыли
ꙗншѹ мѹрзꙋ ѹбилъ ѹзꙋѡсанъ бекъ
а солт амѹсаитѧ ѡкормили
а ѹзѹ. асанъ бекъ на ширѧзи сѣлъ
и землѧ сѧ не ѡбрѣнила
а едигерь махмет
а тъ к немѹ не ѣдѣтъ
блюдет сѧ
иного пѹти нѣтъ никѹды
а на мꙗкъкꙋ поити ино стати в вѣрѹ бесерменьскѹю
заньже хрстїане не ходѧт на мѧкъкѹ вѣры дѣлѧ что ставѧть в вѣрѹ
а жити в гѹндѹстанѣ ино всѧ собина исхарчити заньже ѹ них все дорого
ѡдинъ есми члв҃къ и ꙗз по полѹ третїѧ алтына на дн҃ь харчю идеть
а вина есми не пївалъ ни сынды
меликтѹчаръ два города взѧл индѣискыѧ что розбивали по морю индѣискомѹ
а кн҃ѧзеи поимал з҃
да казнѹ их взѧл юкъ ꙗхонтовъ да юкъ ѡл꙽мазꙋ да кирпѹковъ да р҃ юков товарѹ дорогово
а иного товарꙋ бесчислено рать взала
а стоалъ подъ городомъ два годꙋ
а рати с нимъ два ста тысѧч да слонов р҃ да т҃ вербдюдов
меликтѹчаръ пришелъ съ ратию своею к бедерю на кѹрбантъ багрѧм а по рѹсскомѹ на петровъ дн҃ь
и сѹлтанъ послалъ і҃ възыревъ
стрѣти его за десѧт кововъ
а в ковѣ по і҃ вер꙽стъ
а со всѧкым возырем по і҃ тысѧч рати своеи да по і҃ слоновъ в доспѣсехъ
а ѹ миктѹчара на всѧкъ дн҃ь садит сѧ за сѹфрею по е҃ сотъ члк҃ъ
а с нимъ садит сѧ г҃ възыри за его скатерьтью
а с возыремъ по пѧти десѧт члк҃ъ
а его р҃ члк҃ъ боꙗриновъ вшеретных
ѹ меликтѹчара на конюшне конеи в҃ тысѧщи да тысѧча ѡсѣдланых и дн҃ь и ночь стоꙗтъ готовых
да р҃ слоновъ на конюшне
да на всѧкѹю ночь дворъ его стерегѹть р҃ члк҃ъ в доспѣсех да к҃ трѹбниковъ да і҃ нагаръ
да по і҃ бѹбновъ великых по два чл҃ка биють
мызамлылкъ да мекханъ да фаратханъ а тѣе взѧли г҃ городы великыи
а с ними рати своеи р҃ тысѧч да н҃ слоновъ да камени всѧког дорогого много множьство
а все то камение да ꙗхонты да ѡлъмазъ покꙋпили на камени ктѹчара
заповѣдал дѣлѧремъ что гостемъ не продати
а тѣе пришли ѿ оспожина дн҃и к бедерю градѹ
сѹлтанъ выеж꙽жаеть на потѣхѹ в четвергъ да во вторник
да три с ним возыры выещають
а брат выеж꙽жаеть сѹлтанов в подкъ с матерью да с꙽ сестрою
а жонъкъ в҃ тысѧчи выеж꙽жаеть на конех да кроватех на золотыхъ
да конеи пред нею простых сто въ снастех золотых
да пѣших с нею много велми да два возырѧ да і҃ възыренеи да н҃ слоновъ в попонах сѹкнѧных
да по д҃ члк҃ы на слонѣ сѣдѧт нагых
ѡдно платище на гѹзне
да жонкы пѣшие нагы
а тѣе водѹ за ними носѧть пити да подмывати сѧ
а ѡдинъ ꙋ ѡдного воды не пиеть
меликтѹчаръ выехал воевати индѣꙗнъ с рати своею изъ града бедерѧ на памѧть шиха иладина а по рѹсскомѹ на покровъ свтыѧ бц҃а
а рати с нимъ вышло н҃ тысѧч
а сѹлтан послал рати своеи н҃ тысѧч
да г҃ с ним возыри пошли
а с ними л҃ тысѧч
да р҃ слоновъ с ними пошло з городкы да в доспѣсехъ
а на всѧкомъ слонѣ по д҃ члк҃ы с пищал꙽ми
меликтѹчарь пошел воевати чюнердара великое кнѧжение индѣиское
а ѹ бинедарьскаг кнѧзѧ т҃ слоновъ да сто тысѧч рати своеи
а конеи н҃ тьсѧч ѹ нег
сѹлтанъ выехал из города бедерѧ въ и.҃и мсць по велице дн҃и
да с ним възыревъ выехало к҃ да ѕ҃ възыревъ к҃ възыревъ бесерменьскыхъ а ѕ҃ възыревъ индѣискых
а с сѹлтаномъ двора его выехало р҃ тысѧч рати своеи коных людеи а с҃ тысѧч пѣших да т҃ слоновъ с городкы да в доспѣсехъ да р҃ лютых звѣреи ѡ двою чепѣх
а с братом с сѹлтлановым вышло двора его р тысѧч конных да р҃ тысѧч пѣших людѣи да р҃ слоновъ нарѧжаных в доспѣсехъ
а за малханом вышло двора его к҃ тысѧч коных людеи а пѣших шедесѧть тысѧч да к҃ слоновъ нарѧжаных
а зъ бедерьханомъ вышло л҃ тысѧчь конныхъ людеи
да з братом д пѣших р҃ тысѧч да слоновъ к е҃ нарѧжаных с горот꙽кы
а с꙽ сѹлтаном вышло двора его і҃ тысѧч кованных а пѣших дватцат тысѧщ да слоновъ і҃ с городкы
а з возырханомъ вышло іе҃ тысѧч кованных людеи да пѣших л҃ тысѧч да слоновъ іе҃ нарѧженых
а с кѹтарханом вышло двора его еі҃ тысѧч кованых людеи да пѣших м҃ тысѧч да і҃ слоновъ
а со всѧкым възыремъ по і҃ тысѧч
а с ыным по еі҃ тысѧч коных а пѣших к҃ тысѧч
а с ыиндѣискым авдономомъ вышло рати своеи м҃ тысѧч кованых людеи а пѣших людеи р҃ тысѧч да м҃ слоновъ нарѧжаныхъ в доспѣсехъ
да по д҃ члк҃ы на слонѣ с пищальми
а с сꙋлътаномъ вышло возыревъ к ѕ҃
а со всѧкым возырем по і҃ тысѧчь
а с ынымъ възырем еі҃ тысѧч конных людеи а пѣших л҃ тысѧч
а индѣискыѧ д҃ возыри великых
а с ними рати своеи по м҃ тысѧч конных людеи а пѣших р҃ тысѧч
и сѹлтанъ ѡполѣл сѧ на индѣꙗнъ што мало вышло с ним
и ѡнъ еще прибавилъ мало вышло с нимъ к҃ тысѧч пѣших людеи двѣ тысѧч конных людеи да к҃ слоновъ
такова сила сѹлтана индѣискаг бесерменьскаго
маметь дени іаріа а растъ дени хѹдо доносит
а правꙋю вѣрѹ б҃ъ вѣдаеть
а праваа вѣра бг҃а единаго знати имѧ ег призывати на всѧкомъ мѣстѣ чистѣ чистꙋ
въ пѧтыи же великыи дн҃ь възмыслилъ сѧ на рѹс
изыдохъ же из бедерѧ града за мсць до ꙋлѹбаграма бесерменьского
маметь дени росолѧл
а велика дн҃и хрстьаньскаго не вѣдаю хсва въскресенїѧ
а говѣино же ихъ говѣхъ с бесермены
и розговѣв сѧ с ними великыи дн҃ь взѧх в келберхꙋ ѿ бедерѧ к҃ кововъ
сѹлтанъ же пришелъ до меликътꙋчарꙋ с ратию своею еі҃ дн҃ь по ꙋлѹбагрѧмѣ
а все кельбергѹ
и воина сѧ имъ не ꙋдала
ѡдинъ городъ взѧл индѣискои
а людеи много изгыбло
и казны мног истерѧли
а индѣискои же сѹлтан кадамъ велми силенъ
и рати ѹ нег много
а сидить в горѣ в биченѣгирѣ
а град же его велми великъ
ѡколо его г҃ рогы
да сквозѣ его рѣка течеть
а со ѡднѹ сторонѹ его женьгѣль злыи
и з дрѹгѹю сторонѹ пришел дол
чюдна мѣста велми и ѹгодна на все
на ѡднѹ же сторонѹ приити нѣкѹды
сквозѣ град дорога
а града взѧти нѣкѹды
пришла гора велика да деберь зла тикень
под городом же стоꙗла рать мсць
и люди померли съ безводїѧ
да головъ много велми изгыбло с голодѹ да с безводоци
а на водѹ смотрить а взѧть нѣкѹды
град же взѧлъ индѣискы меликъчан ходѧ
а взѧл его силою
дн҃ь и ночь билъ сѧ съ городом
к҃ дн҃и рать ни пила ни ѧла
под городом стоꙗла с пѹшами
а рати его изгыбло е҃ тысѧч людꙋ добраго
и город взѧл
и ны высѣкли к҃ тысѧч погловїѧ мѹжескаго и женьскаго
а к҃ тысѧч полонѹ взѧл и великаго и малаго
а продавали полонѹ головꙋ по і҃ тенекъ
а инѹю по е҃ тенекъ
а робѧта по в҃ тенькы
а казны же не было ничево
а болшаг град не взѧл
а ѿ кельбергѹ поидох до кѹрѹли
а в кѹрѹли же родит сѧ ахик
и тѹ его дѣлають
и на вес свѣтъ ѿкѹдыва ег розвозѧт
а в кѹрыли же алмазъниковъ триста
сѹлѧх микѹнѣтъ
и тѹх бых е҃ мц҃ь
а ѿтѹды ж поидохъ калики
и тѹ же бозаръ велми великъ
а ѿтѹды поидохъ конакельберга
а ѿ канаберга поидохъ ших аладинѹ
а ѿ ших аладина поидох ка аминдрїеа
ѿ камендрѣѧ к нарѧсѹ
а ѿ кынарѧсѹ к сѹри
а ѿ сѹри поидох к дабили
пристанище великаго морѧ индѣискаго
дабыл же ес град велми великъ
а х томѹ жь дабили съежщает сѧ всѧ поморьѧ индѣискаа ї ефиѡпьскаа
и тѹ аканныи и ꙗз рабище афанасїе бг҃а вышнѧго творца нб҃ѹ и земли възмыслих꙽ сѧ по вѣрѣ по хрстїаньскои и по крещение хсвѣ и по говѣинѣх сстых ѡц҃ь ѹстроеных и по заповедех апсльскых
и ѹстремих сѧ ѹмъ поити на рѹс
внидох же в тавѹ
и съговорих ѡ налонѣ корабленемъ а ѿ своеѧ головы в҃ золотых до гѹрмыза града дати
и внидох же в корабль из дабылѧ града до велика дн҃и за г҃ мсци бесерьменьскаго говѣина
идох же в тавѣ по морю мсць
и не видах ничево
на дрѹгыи ж мсць ѹвидѣхъ горы ефимьскыѧ
и тѹ людие вси въскличаша
ѡл꙽ло бервогыдирь ѡл꙽ло конъкаръ бизимъ баши мѹдна насипъ бол꙽мышьти
а по рѹскы ꙗзыком молвѧт
бж҃е гсдрю б҃е бж҃е вышнїи цр҃ю нбсныи и здѣ ла нам сѹдил еси погыбнѹти
и в тои же земли ефиѡпьскои бых і҃ д҃ни
бж҃ию блгдтию зло сѧ не ѹчинило
много раздаша брынцѹ да перцꙋ да хлѣбы ефиѡпомъ
и ны сѹдна не пограбили
а ѿтѹдова же
а ѿтѹдова же поидох ві҃ дн҃и до мошьката
и в мошкате же шестыи великыи дн҃ь взѧх
и поидох до гѹрмыза ѳ҃ д҃ни
и в гѹрмызѣ бых к҃ дн҃и
и зъ гѹрмыза поидох к лари
и бых г҃ дн҃и
из мари поидох к ширѧзи ві҃ дн҃и
а в ширѧзи бых з҃ дн҃и
а изъ ширѧза поидох а к верхѹ еі҃
а в вергѹ бых і҃ дн҃и
а из вергѹ поидох къ езъди ѳ҃ д҃н҃и
а въ езди быхъ и҃ дн҃и
а изъ езди поидох къ спагани е҃ дн҃и
а в спагани ѕ҃ дн҃и
а и спагани поидох кашани
а в кашани бых е҃ дн҃и
а ис кошани поидох к꙽ кꙋмꙋ
а ис кꙋма поидох в савꙋ
а ис꙽ савы поидох въ сѹлтанию
а и сѹлтанїи поидох до терьвиза
а ис тервиза поидохъ в радѹ асан бѣ
въ рде же бых і҃ дн҃и
ано пѹти нѣтѹ никꙋды
а на тѹрьскавъ послал рати своеи м҃ тысѧч
и ны севасть взѧли
а тоханъ взѧли да и пожьгли
амасию взѧли
и много пограбили сел
да пошли на караманъ воюючи
и ꙗз из орды пошел къ арцицинѹ
а из ръцана пошел есми въ трепизонъ
и въ трепизон же приидох на покровъ свтыѧ бц҃а и прснодв҃ыѧ мр҃їѧ
и бых же въ трипизони е҃ дн҃и
и на карабль приидох
и сговорихъ ѡ налонѣ дати золото и ѿ своеа головы до кафы
а золото есми взѧл на харнъ
а дати в кафѣ
а въ трепизони же ми шꙋбашь да паша много зла ми ꙋчиниша
хламъ мои всь к собѣ в꙽знесли в город на горꙋ да ѡбыскали все
а ѡбыскывають грамотъ что есми пришел из орды асанъ бега
бж҃иею млстью приидохъ до третьаго морѧ до чермнаго
а парьсьискым ꙗзыкомъ дориꙗ стимъбольскаа
идох же по морю вѣтромъ пѧт дн҃и
и доидох до вонады
и тѹ нас стрѣтилъ великыи вѣтръ полѹнощь и възврати нас къ трипизонѹ
и стоꙗли есмѧ въ планѣ еі҃ дн҃и вѣтрѹ великѹ и злѹ бывшѹ
ис платаны есмѧ пошли на море двожды
и вѣтръ нас стрѣчаеть злы
не дасть намъ по морю ходити
ѡл꙽ло акъ ѡл꙽ло хѹдо перводегерь
развѣе бо того иного б҃а не знаем
и море же преидохъ
да занесе нас сы къ балыкаее
а ѿтѹдова тъкъръзофꙋ
и тѹ стоалї есмѧ е҃ дн҃и
бж҃ию млстью придох в кафѣ за ѳ҃ дн҃и до филипова заговеина
ѡл꙽ло перводигырь
млстию же бж҃иею преидох же три морѧ
дигырь хꙋдо доно ѡл꙽ло перводигирь доно
аминь
смилна рахмамъ рагым
ѡл꙽ло акберь акши хѹдо илел꙽ло акши ходо
їса рꙋхол꙽ло аалїксолом
ѡл꙽ло акберь
а илѧгѧїлѧ їл꙽лел꙽ло
ѡл꙽ло перводїгерь
ахамдꙋ лїл꙽ло шꙋкꙋръ хѹдо афатаде
бисмилна ги рахмам ррагым
хꙋво мꙋгѹ лези лѧїлѧга ильлѧ гꙋѧ алимꙋл гѧиби ба шагадити
хѹа рахманꙋ рагымꙋ хѹво могꙋ лѧзи
лѧ илѧга иль лѧхꙋѧ
альмеликꙋ алакꙋдосꙋ асаломѹ альмѹминѹ альмѹгаминꙋ альазизꙋ альчебарꙋ альмѹтаканъ бирѹ альхаликѹ альбарїюꙋ альмꙋсавирю алькаѳарꙋ алькахарꙋ альвахадꙋ альрѧзакꙋ альфатагѹ альал҃їмѹ алькаб҃їзꙋ альбасꙋтꙋ альхафизꙋ алър꙽раф҃їю альмав҃їфꙋ альмꙋзилю альсем҃їю альвасирю альакамѹ альадьюлю альлѧтꙋфꙋ
въ лѣт ҂ѕ҃ у҃ ѕ҃ идоша угри мимо киевъ горою еже сѧ зоветь ннѣ оугорьское пришедъше къ днѣпру
и сташа вежами
бѣша бо ходѧще аки се половци
пришедъ ѿ стока и оустремиша с чересъ горы великия воевати на жиоущая ту волхі и словѣни
сѣдѧху бо ту преже словѣни
и волъхве прияша землю словѣньску
посем же оугри прогнаша волхъи
и наслѣдиша землю
и сѣдоша съ словѣны покоривше я подъ сѧ
ѿтоле прозва сѧ землѧ оугорьска
и начаша воевати оугри на греки
и поплѣниша землю фрачьску и макидоньску доже и до селунѧ
начаша воевати на мараоу и на чахи
бѣ единъ языкъ словѣнескъ
словѣни же сѣдѧху по дунаеви
их же пріяша оугри
и марава чеси и лѧхове и полѧне яже нынѣ зовомая русь
симъ бо первое преложены книги маравѣ яже презва сѧ грамота словѣньская яже грамота есть в руси и в болгарѣх дунаискихъ
словѣномъ жиоущимъ кр҃щнмъ и кнѧземъ ихъ ростиславъ и стпкъ и коцелъ послаша ко ц҃рю михаилу гл҃ще
землѧ наша кр҃щна
и нѣс оу насъ оучителѧ иже бы ны наказалъ и поучалъ насъ и протолковалъ с҃тыя книги
не разумѣемъ ни гречьску языку ни латыньску
ѡни бо ны ѡнако оучать
а ѡни бо ны и ѡнако
тѣм же не разумѣемъ книжнаго ѡбраза ни силы ихъ
и послѣте ны учителѧ иже ны могуть сказати книжная словеса и разумъ их
се слыша ц҃рь михаилъ
и созва философы всѧ
и сказа имъ рѣчи всѧ словѣньскихъ кнѧзь
и рѣша философи
есть мужь в селуни именемъ левъ
суть оу него сн҃ве разумиви языку словѣньску
хитра в҃ с҃на оу него философа
се слышавъ ц҃рь посла по нѧ в селунь ко ѡлгови гл҃ѧ
посли к намъ въскорѣ с҃на своя мефодия и костѧнтина
се слышивъ левъ въскорѣ посла я
и придоста ко цр҃ви
и реч има
се прислала сѧ ко мнѣ словѣньска землѧ просѧщи оучітелѧ собѣ иже бы моглъ имъ протолковати стыя гниги
сего бо желають
оумолена быста црмъ
и послаща я въ словѣньскую землю къ ростіславу и ст҃плку и къцьлови
сима же пришедъшема начаста съставливати писмена азъбуковьная словѣньски
и преложиста апслъ и еугьле
ради быша словѣни яко слышиша виличья б҃жья своимь языкомь
посем же приложиста псл҃трь и ѡхтаикъ и прочая книги
гл҃ще яко не достоить ни которому же языку имѣти букъвъ своихъ развѣ еврѣи и грекъ латинъ по пилатооу писанью еже на крстѣ гсни напис
се же слышавъ папежь римьскии похули тѣх иже ропьщють на книги словѣньския река
да сѧ исполнить книжное слово яко въсхвалѧть б҃а вси язъци
другое же
вси възъгл҃ть языки величья б҃жья якоже дасть имъ с҃тыи д҃хъ ѿвѣщевати
да аще хто хулить словѣньскую грамоту да будеть ѿлученъ ѿ цр҃кве донде сѧ исправѧть
ти бо суть волци а не ѡвца яже достоить ѿ плода знати я хранити сѧ ихъ
вы же чада б҃жья
послушаите оученья и не ѿрините наказанья црк҃внго яко же вы наказалъ мефодии оучитель вашь
костѧнтинъ же възратив сѧ въспѧть и иде оучитъ болгарьскаго языка
а мефодии ѡста в моравѣ
посем же коцелъ кнѧзь постави мефедья еппса въ пании на столѣ ст҃го ѡнъдроника апсла единого ѿ о҃ оучн҃ка ст҃го аспла павла
мефодии же посади в҃ попа скорописца зѣло
и преложи всѧ книги исполнь ѿ гречьска языка въ словѣнескъ ѕ҃.ю м҃ць наченъ ѿ марта мцса до двудесѧту и ѕ҃.ю дн҃ь ѡктѧбрѧ мцса
ѡконьчавъ же достоино хвалу и славу бу въздасть дающему таку блг҃дть еппсу мефодью настольнику анъдронику
тѣм же словѣньску языку оучитель есть анъдронигъ аплсъ
в моравы бо ходілъ и апслъ павелъ
оучилъ ту
ту бо есть илюрикъ
Въ лѣт ҂ѕ҃ т҃ ѯ҃ Индикта е҃і дн҃ь наченшю михаилу црствовати нача сѧ прозывати руска землѧ
ѡ семь бо оувидѣхомъ яко при семь ц҃ри приходиша русь на ц҃рьгородъ якож пишет сѧ в лѣтописаньи гречьстѣмь
тѣм же ѿселе почнем
и числа положимъ
яко ѿ адам дао потопа лѣт м҃ и в҃
а ѿ потопа до ѡврама лѣт ҂а҃ и п҃ в
а ѿ аврама до исхоженья моисѣева до дв҃да лѣт х҃ и а҃
а ѿ дв҃да и ѿ начала црства соломонѧ до плѣненья ярлмлѧ лѣт у҃ м҃ и
а ѿ плѣненья до ѡлексанъдра лѣт т҃ и҃і
а ѿ ѡлексанъдра до ржва хсва лѣт т҃ г҃і
ѿ костѧнтина же до михаила сего лѣт ф҃ м҃ в҃
а ѿ перваго лѣта михаилова до перваго лѣт ѡлгова рускаго кнѧзѧ лѣт к҃ ѳ
а ѿ перваго лѣт ѡлгова понеже сѣде в киевѣ до перваго лѣта игорева лѣт л҃ а
а ѿ перваго лѣт игорева до перваго лѣта свѧтьславлѧ лѣт г҃і
а ѿ перваго лѣт с҃тославлѧ до перваго лѣт ярополча лѣт к҃ и
а ярополкъ кнѧжи лѣт и҃ а володимеръ лѣт л҃ з
а ярославъ кнѧжи лѣт м҃
тѣм же ѿ см҃рти стославлѧ до см҃рти ярославли лѣт п҃ е҃
а ѿ см҃рти ярославли до см҃рти с҃тополчи лѣт ѯ҃
но мы на преженье возъвратим сѧ
скажемъ што сѧ оудѣяло та си якоже преже почали бѧхомъ первое лѣто михаиломъ
а по рѧду положимъ числа
Въ лѣт ҂ѕ҃ т҃ ѯ҃ а
Въ лѣт ҂ѕ҃ т҃ ѯ҃ в҃
Въ лѣт ҂ѕ҃ т҃ ѯ҃ г҃
Въ лѣт ҂ѕ҃ т҃ ѯ҃ д҃
въ лѣт ҂ѕ҃ т҃ ѯ҃ е҃
въ лѣт ҂ѕ҃ т҃ ѯ҃ ѕ҃ Михаилъ цр҃ь изиде с вои брегомъ и моремъ на болгары
болгаре же оувидѣвше не могоша стати противу
крстити сѧ просиша и покорити с грекомъ
цр҃ь же крти кнѧзѧ ихъ и болѧры всѧ и миръ створи с болгары
въ лѣт ҂ѕ҃ т҃ ѯ҃ з҃ маху дань варѧзи изъ заморья на чюди и на словѣнех на мери и на всѣхъ кривичѣхъ
а козари имаху на полѧнѣх и на сѣверѣх и на вѧтичѣхъ
имаху по бѣлѣ и вѣверицѣ ѿ дыма
въ лѣт ҂ѕ҃ т҃ ѯ҃ и҃
въ лѣт ҂ѕ҃ т҃ ѯ҃ ѳ҃ Изъгнаша варѧги за море и не даша имъ дани
и почаша сами в собѣ володѣти
и не бѣ в нихъ правды
и въста родъ на родъ
быша в них усобицѣ
и воевати почаша сами на сѧ
рѣша сами в себѣ
поищемъ собѣ кнѧзѧ иже бы володѣлъ нами и судилъ по праву
идаша за море къ варѧгомъ к русі
сице бо сѧ звахуть
и варѧзи суть
яко се друзии зовут сѧ свое друзии же оурмане анъглѧне друзіи гъте тако и си рѣша русь
чюдь словѣни и кривичи
всѧ землѧ наша велика и ѡбилна
а нарѧда в неи нѣтъ
да поидѣте кнѧжитъ и володѣти нами
и изъбраша сѧ г҃ братья с роды своими
пояша по собѣ всю русь
и придоша
старѣишии рюрикъ
а другии синеоусъ на бѣлѣѡзерѣ
а третии изборьстѣ труворъ
ѿ тѣхъ прозва сѧ руская землѧ
новугородьци ти
суть людье нооугородьци ѿ рода варѧжьска
преже бо бѣша словѣни
по дву же лѣту синеоусъ оумре а братъ его труворъ
и прия власть рюрикъ
и раздая мужемъ своимъ грады ѡвому полотескъ ѡвому ростовъ другому бѣлоѡзеро
и по тѣмъ городомъ суть находици варѧзи
а перьвии насельници в новѣгородѣ словѣне
полотьски кривичи
в ростовѣ мерѧ
в бѣлѣѡзерѣ весь
в муромѣ мурома
и тѣми всѣми ѡбладаше рюрикъ
и бѧста оу него в҃ мужа не племени его ни боярина
и та испросиста сѧ ко царюгороду с родомъ своимъ
и поидоста по днѣпру
и идуче мимо и оузрѣста на горѣ градок
и оупращаста
рѣста
чии се градокъ
ѡни же рѣша
была сутъ г҃ братья кии щекъ хоривъ иже сдѣлаша градоко сь
и изгибоша
и мы сѣдимъ платѧче дань родомъ их козаромъ
аколъдо же и диръ ѡстаста въ градѣ семь
и многи варѧги скуписта
и начаста владѣт польскою землею
рюрику же кнѧжаста в новѣгородѣ
въ лѣт ҂ѕ҃ т҃ о҃ а҃
въ лѣт ҂ѕ҃ т҃ о҃ в҃
въ лѣт ҂ѕ҃ т҃ о҃ г҃
въ лѣт ҂ѕ҃ т҃ о҃ д҃ Иде асколдь и диръ на греки
и приде въ д҃і михаила цр҃ѧ
цр҃ю же ѿшедшю на ѡгарѧны дощедшю же ему черные рѣки вѣсть епархъ посла к нему яко русь на цр҃ьгородъ идеть
и врати сѧ цр҃ь
си же внутрь суду вшедше много оубіиство кртснмъ створиша
и въ двою сотъ корабль цр҃ьградъ ѡступиша
цр҃ь же едва въ градъ вниде
с патреярхомъ съ фотьемъ къ сущеи ц҃ркви с҃тѣи б҃цѣ влахѣрнѣ всю нощь мол҃тву створиша
таже бж҃твную с҃ты бц҃ѧ ризу с ими изнесъше в рѣку ѡмочивше тишинѣ сущи морю оукротившю сѧ
абье бурѧ въста с вѣтромъ
и волнамъ вельямъ въставшемь засобь безбожныхъ руси корабль смѧте
к берегу приверже
и изби я яко ма их ѿ таковыя бѣды избѣгнути
въ своя си в-зъвратиша с
въ лѣт ҂ѕ҃ т҃ о҃ е҃
въ лѣт ҂ѕ҃ т҃ о҃ ѕ҃ По црствовати в силѣ
въ лѣт ҂ѕ҃ т҃ о҃ з҃ рщ҃на бысть всѧ землѧ болъгарьскаяь
въ лѣт ҂ѕ҃ т҃ о҃ и҃
въ лѣт ҂ѕ҃ т҃ о҃ ѳ҃
въ лѣт ҂ѕ҃ т҃ п҃
въ лѣт ҂ѕ҃ т҃ п҃ а҃
въ лѣт ҂ѕ҃ т҃ п҃ в҃
въ лѣт ҂ѕ҃ т҃ п҃ г
въ лѣт ҂ѕ҃ т҃ п҃ д҃
въ лѣт ҂ѕ҃ т҃ п҃ е҃
въ лѣт ҂ѕ҃ т҃ п҃ ѕ҃
въ лѣт ҂ѕ҃ т҃ п҃ з҃ оумершю рюрикови предасть кнѧнье свое ѡлгови ѿ рада имъ суща въдавъ ему с҃нъ свои на руцѣ игорѧ
бысть бо дѣтескъ вельмиь
въ лѣт ҂ѕ҃ т҃ п҃ и҃
въ лѣт ҂ѕ҃ т҃ п҃ ѳ҃ оиде ѡлегъ поимъ воя многи варѧги чюдь словѣни мерю и всѣ кривичи
и приде къ смоленьску съ кривичи
и прия градъ
и посади мужь свои
ѿтуда поиде внизъ
и взѧ любець
и посади мужь свои
придоста къ горамъ хъ киевьскимъ
и оувидѣ ѡлегъ яко ѡсколдъ и диръ кнѧжита
похорони вои в лодьях
а другия назади ѡстави
а самъ приде носѧ игорѧ дѣтьска
и приплу подъ оугорьское похоронивъ вои своя
и присла ко асколду и дирови гл҃ѧ яко
гость есмь
идемъ въ греки ѿ ѡлга и ѿ игорѧ кнѧжича
да придѣта к намъ к родомъ своимъ
асколдъ же и диръ придоста
выскакав же вси прочии изъ лодья
и рече ѡлегъ асколду и дирови
вы нѣста кнѧзѧ ни рода кнѧжа
но азъ есмь роду кнѧжа
вынесоша игорѧ
и се есть с҃нъ рюриковъ
и оубиша асколда и дира
несоша на гору
и погребша и на горѣ еже сѧ ныне зоветь оугорьское кде ныне ѡлъминъ дворъ
на тои могилѣ поставилъ цр҃квь ст҃го николу
а дирова могила за с҃тою ѡриною
сѣде ѡлегъ кнѧжа въ киевѣ
и реч ѡлегъ
се буди м҃ти градомъ руским
и бѣша оу него варѧзи и словѣни
и прочи прозваша сѧ русью
се же ѡлегъ нача городы ставити
и оустави дани словѣномъ кривичемъ и мери
и варѧгомъ дань даяти ѿ новагорода гривенъ т҃ на лѣт мира дѣлѧ еже до смрти ярославлѣ даяше варѧгомъ
въ лѣт ҂ѕ҃ т҃ ч҃ а Поча ѡлегъ воевати деревлѧны
и примучи вои
имаша на них дань по чернѣ кунѣ
въ лѣт ҂ѕ҃ т҃ ч҃ в Иде на сѣверѧне
и побѣди сѣверѧны
и възложи на нь дань легъку
и не дастъ имъ козаромъ дани платити рекъ
азъ имъ противенъ
а вамъ не чему
въ лѣт ҂ѕ҃ т҃ ч҃ г Посла къ радимичемъ рька
камо дань даете
ѡни же рѣша козаромъ
и реч имъ ѡлегъ
не даите козаромъ
но мнѣ даите
и въдаша ѡльгові по щьлѧгу якоже козаромъ даху
и бѣ ѡбладая ѡлегъ полѧны и деревлѧны сѣверены и радимичи
а с уличи и тѣверци имѧше рат
въ лѣт ҂ѕ҃ т҃ ч҃ д
въ лѣт ҂ѕ҃ т҃ ч҃ е Левонъ цртсвова с҃нъ васильевъ иже левъ прозва с и брат его ѡлександръ иже цртсвоваста лѣт к҃ и ѕ҃
въ лѣт ҂ѕ҃ т҃ ч҃ ѕ
въ лѣт ҂ѕ҃ т҃ ч҃ з
въ лѣт ҂ѕ҃ т ч҃ и
въ лѣт ҂ѕ т ч҃ ѳ
въ лѣт ҂ѕ҃ у
въ лѣт ҂ѕ҃ у҃ а҃
въ лѣт ҂ѕ҃ у҃ в҃
в лѣт ҂ѕ҃ г҃
въ лѣт ҂ѕ҃ д҃
въ лѣт у҃ е҃
В лѣт ҂ѕ҃ у҃ л҃
В лѣт ҂ѕ҃ у҃ л ҃а
В лѣт ҂ѕ҃ у҃ л҃ в
В лѣт ҂ѕ҃ у҃ л҃ г
В лѣт ҂ѕ҃ у҃ л҃ д
В лѣт ҂ѕ҃ у҃ л҃ е
В лѣт ҂ѕ҃ у҃ л҃ ѕ
В лѣт ҂ѕ҃ у҃ л҃ з Приде семевонъ на ц҃рьградъ
и поплѣни фракию и макидонью
и приде ко ц҃рюграду въ силѣ въ велицѣ в гордости
и створи миръ с рамономъ цр҃мъ
и възрати сѧ въ своя си
В лѣт ҂ѕ҃ у҃ л҃ и
В лѣт ҂ѕ҃ у҃ л҃ ѳ
В лѣт ҂ѕ҃ у҃ м҃
В лѣт ҂ѕ҃ у҃ м҃ а
В лѣт ҂ѕ҃ у҃ м҃ в
В лѣт ҂ѕ҃ у҃ м҃ г
В лѣт ҂ѕ҃ у҃ м҃ д
В лѣт ҂ѕ҃ у҃ м҃ е
В лѣт ҂ѕ҃ у҃ м҃ ѕ
В лѣт ҂ѕ҃ у҃ м҃ з
В лѣт ҂ѕ҃ у҃ м҃ и
В лѣт ҂ѕ҃ у҃ м҃ ѳ Иде игорь на греки
яко послаша болгаре вѣсть ко ц҃рю яко идуть русь на ц҃рьградъ скѣдии і҃ тысѧщь
иже придоша
и приплуша
и почаша воевати вифаньския страны
и воеваху по понту до аръклѣя и до фафлогоньски земли
и всю страну никомидиискую поплѣнивше и судъ весь пожьгоша
их же емше ѡвѣхъ растинаху другия аки странь поставлѧюще и стрѣл ѧху въ нѧ
изимахуть
ѡпаки руцѣ съвѧзывахуть
гвозди желѣзныи посреди главы въбивахуть ихъ
много же с҃тхъ цр҃квии ѡгнемъ предаша
манастырѣ и села пожьгоша
и имѣнья немало ѡбою страну взѧша
потомъ же пришедъшемъ воемъ ѿ въстока памъфиръ деместикъ съ м҃.ми тысѧщь фока же патрекии съ макидоны федоръ же стратилатъ съ фраки с ними же и саиновьници боярьстии ѡбидоша русь ѡколо
съвѣщаша русь
изидоша въруживше сѧ на греки
и брани межю ими бывши зьли ѡдва ѡдолѣша грьци
русь же възратиша сѧ къ дъружинѣ своеи къ вечеру
на ночь влѣзоша в лодью
и ѿбѣгоша
феѡфанъ же сустрѣте я въ лѧдехъ со ѡгнемъ
и пущати нача трубами ѡгнь на лодьѣ руския
и быс видѣти страшно чюдо
русь же видѧщи пламѧнь вмѣтаху сѧ въ воду морьскую хотѧще оубрести
и тако прочии възъвратиша сѧ въ своя си
тѣмже пришедшимъ въ землю свою и повѣдаху кождо своимъ ѡ бывшемъ и ѡ лѧдьнѣмь ѡгни
яко же молонья реч иже на нбсхъ грьци имуть оу собе
и се пущающа же жагаху насъ
сего ради не ѡдолѣхомъ имъ
игорь же пришедъ нача совкуплѧти воѣ многи
и посла по варѧги многи за море вабѧ е на греки паки хотѣ поити на нѧ
В лѣто ҂ѕ҃ у҃ н҃ Семеѡнъ иде на храваты
и побѣженъ быс храваты
и оумре ѡставивъ петра кнѧзѧ с҃на своего болъгаромъ
В лѣт ҂ѕ҃ у҃ н҃ а Паки придоша оугри на ц҃рьградъ
миръ створивше съ рамономъ возъвратиша сѧ въ своя си
В лѣт ҂ѕ҃ у҃ н҃ в Игорь же совкупивъ вои многи варѧги русь и полѧны словѣни и кривичи и тѣверьцѣ и печенѣги и тали оу нихъ поя
поиде на греки в лодьях и на конихъ хотѧ мьстити себе
се слышавше корсунци послаша къ раману гл҃ще
се иде русь бе щисла корабль
покрыли суть море корабли
тако же и болгаре послаша вѣсть гл҃ще
идуть рьсь
и наяли суть к собѣ печенѣги
се слышавъ ц҃рь посла к игорю лучиѣ болѧре молѧ и гл҃ѧ
не ходи
но возьми дань юже ималъ ѡлегъ
придамь и еще к тои дани
тако же и къ печенѣгомъ посла паволоки и злато много
игорь же дошед дуная созва дружину
и нача думати
повѣда имъ рѣчь цр҃ву
рѣша же дружина игорево
да аще сице гл҃ть ц҃рь то что хочмеъ боле того не бивше сѧ имати злато и сребро и паволоки
егда кто вѣсть кто ѡдолѣеть мы ли ѡнѣ ли
ли с моремъ кто свѣтенъ
се бо не по земли ходимъ но по глубинѣ морьстѣи
ѡбьча см҃рь всѣмъ
послуша ихъ игорь
и повелѣ печенѣгомъ воевати болъгарьску землю самъ вземъ оу грекъ злато и паволоки и на всѧ воя
и възрати сѧ въспѧть
и приде къ киеву въ своя си
В лѣт ҂ѕ҃ у҃ н҃ д ѡльга съ сыномъ своимъ с҃тославомъ собра вои много и храбры
и иде на дерьвьску землю
изидоша деревлѧне противу
съмъшемъ сѧ ѡбѣма полкома на скупь суну копьемъ с҃тославъ деревлѧны
и копье летѣ сквозѣ оуши коневи
оудари в ноги коневи
бѣ бо дѣтескъ
и рече свѣнелдъ и асмолдъ
кнѧзь оуже почалъ
потѧгнѣте дружина по кнѧзѣ
и побѣдиша деревлѧны
деревлѧне же побѣгоша
и затвориша сѧ въ градѣхъ своих
ѡльга же устреми сѧ съ сн҃мъ своимъ
а деревлѧне затвориша сѧ въ градѣ
и борѧху сѧ крѣпко изъ града
вѣдѣху бо яко сами оубили кнѧзѧ и на что сѧ предати
и стоя ѡльга лѣто
не можаше взѧти града
и оумыслі сице
посла ко граду гл҃щи
что хочете досѣдѣти
а вси гради ваши предаша сѧ мнѣ
и яли сѧ по дань
и дѣлають нивы своя и землѣ своя
а вы хочете изъмерети гладомъ не имуче сѧ по дань
деревлѧне же рекоша
ради сѧ быхомъ яли по дань
но хощеши мьщаті мужа своего
реч же имъ ѡльга яко
азъ мьстіла оуже ѡбиду мужа своего когда придоша киеву второе и третьее когда творихъ трызну мужеви своему
а оуже не хощю мъщати
но хощю дань имати по малу
смиривши сѧ с вами поиду ѡпѧть
рекоша же деревлѧне
што хощеши оу насъ
ради даемъ медомь и скорою
ѡна же рече имъ
нынѣ оу васъ нѣс меду ни скоры
но мало оу васъ прошю
даите ми ѿ двора по г҃ голуби да г҃ воробьи
азъ бо не хощю тѧжьки дани възложити якоже и мужь мои
сего прошю оу васъ мало
вы бо есте изънемогли в садѣ
да сего оу васъ прошю мала
деревлѧне же ради бывше и собраша ѿ двора по г҃ голуби и по г҃ воробьи
и послаша к ользѣ с поклономъ
вольга же реч имъ
се оуже есть покорили сѧ мнѣ и моему дѣтѧти
а идѣте въ градъ
и приду въ градо сь
и деревлѧне же ради бывше внидоша въ градъ
и повѣдаша людемъ
и ѡбрадоваша сѧ людье въ градѣ
волга же раздая воемъ по голуби комуждо а другимъ по воробьеви
и повелѣ комуждо голуби и къ воробьеви привѧзывати цѣрь ѡбертывающе въ платки малы нитъкою поверзывающе къ коемуждо ихъ
и повелѣ ѡльга яко смерче сѧ пустити голуби и воробьи воемъ своимъ
голуби же и воробьеве полетѣша въ гнѣзда своя ѡви въ голубники врабьѣве жи подъ стрѣхи
и тако възгараху сѧ голубьници ѡво клѣти ѡво вежѣ ѡво ли ѡдрины
и не бѣ двора идеже не горѧще
и не бѣ льзѣ гасити
вси бо двори възгорѣша сѧ
и побѣгоша людье изъ града
и повелѣ ѡльга воемъ своимъ имати е яко взѧ градъ и пожьже и
старѣишины же града изънима и прочая люди
ѡвыхъ изби
а другия работѣ предасть мужемъ своимъ
а прокъ их стави платити дань
и възложиша на нѧ дань тѧжьку
в҃ части дани идета киеву а третьяя вышегоруду к ользѣ
бѣ бо вышегородъ градъ вользинъ
и иде вольга по дерьвьстѣи земли съ сн҃мъ своимъ и съ дружиною оуставлѧющи оуставы и оуроки
суть становища еѣ и ловища
и приде въ градъ свои киевъ съ сн҃мъ своимъ с҃тославомъ
и пребывши лѣто едино
В лѣт ҂ѕ҃ у҃ н҃ е иде вольга новугороду
и оустави по мьстѣ повосты и дани и по лузѣ ѡброки и дани
и сани ее стоять въ плесковѣ и до сего д҃не
и по днѣпру перевѣсища и по деснѣ
и есть село ее ѡльжичи и доселе
и изрѧдивши възрати сѧ къ с҃ну своему киеву
и пребываше с нимъ въ любъви
В лѣт ҂ѕ҃ у҃ н҃ ѕ
В лѣт ҂ѕ҃ у҃ н҃ з
В лѣт ҂ѕ҃ у҃ н҃ и
В лѣт ҂ѕ҃ у҃ н҃ ѳ
В лѣт ҂ѕ҃ у҃ ѯ҃
В лѣт ҂ѕ҃ у҃ ѯ҃ а
В лѣт ҂ѕ҃ у҃ ѯ҃ в
В лѣт ҂ѕ҃ у҃ ѯ҃ д
В лѣт ҂ѕ҃ у҃ ѯ҃ е
В лѣто ҂ѕ҃ у҃ ѯ҃ ѕ
В лѣт ҂ѕ҃ у҃ ѯ҃ з
В лѣт ҂ѕ҃ у҃ ѯ҃ и
В лѣт ҂ѕ҃ ѯ҃ ѳ
В лѣт ҂ѕ҃ у҃ о҃
В лѣт ҂ѕ҃ у҃ о҃ а
В лѣт ҂ѕ҃ у҃ о҃ в Кнѧзю с҃тославу възрастъшю и възмужавшю нача вои совкуплѧти многи и храбры
и легъко ходѧ аки пардусъ воины многи творѧше ходѧ
возъ по собѣ не возѧше ни котьла ни мѧсъ варѧ
но по тонку изрѣзавъ конину ли звѣрину ли или говѧдину на оуглех испекъ ядѧху
ни шатра имѧше
но подъкладъ пославъ и сѣдло в головахъ
такоже и прочии вои его вси бѧх
посылаше къ странамъ г҃лѧ
хочю на вы ити
и иде на ѡку рѣку и на волгу
и налѣзе вѧтичи
и реч вѧтичемъ
кому дань даете
ѡни же рѣша
козаромъ по щьлѧгу и ѿ рала даемъ
В лѣт ҂ѕ҃ у҃ Иде с҃тославъ на козары
слышавше же козари изидша противу съ кнѧземъ своимъ каганомъ
и съступиша с битъ
ѡ бивши брани
ѡдолѣ с҃тославъ козаромъ
и град ихъ и бѣлу вежю взѧ
ясы побѣди и касогы
В лѣт ҂ѕ҃ у҃ о҃ д Вѧтичи побѣди стославъ
и дань на нихъ възложи
В лѣт ҂ѕ҃ у҃ о҃ е Иде с҃тославъ на дунаи и на болгары
бившемъ сѧ ѡбоимъ ѡдолѣ с҃тославъ болгаромъ
и взѧ городъ п҃ по дунаеви
сѣде кнѧжа ту в переяславци емлѧ дань на грьцѣх
В лѣт ҂ѕ҃ у҃ о҃ ѕ Придоша печенѣзи на руску землю первое
а с҃тославъ бѧше переяславци
и затвори сѧ волга въ градѣ со оунуки своими ярополкомъ и ѡльгомъ и володимеромъ въ градѣ киевѣ
и ѡступиша градъ в силѣ велицѣ
бещислено множьство ѡколо града
и не бѣ льзѣ изъ града вылѣсти ни вѣсти послати
изнемогаху же людье гладомъ и водою
собравше сѧ людье ѡноя страны днѣпра в лодьяхъ ѡб ону страну стояху
и не бѣ льзѣ внити в киевъ и ни единому ихъ ни изъ града к онѣмъ
въстужіша людье въ градѣ
и рѣша
не ли кого иже бы моглъ на ѡну страну доити
и реч имъ
аще кто не приступить с утра предати сѧ имамъ печенѣгомъ
и реч единъ ѡтрокъ
азъ преиду
и рѣша
иди
ѡн же изиде изъ града с уздою
и ристаша сквозѣ печенѣги гл҃ѧ
не видѣ ли конѧ никтоже
бѣ бо оумѣя печенѣжьски
и мнѧхуть и своего
яко приближи сѧ к рѣцѣ сверга порты
суну сѧ въ днѣпръ и побреде
видѣвше же печенѣзи оустремиша сѧ на нь стрѣлѧюще его
и не могоша ему ничтоже створити
ѡни же видѣвше с оноя страны и приѣхаша в лодьи противу ему
и взѧша и в лодью
и прівезоша и къ дружинѣ
и реч имъ
аще не путе заоутра къ городу предати с хотѧть людье печенѣгомъ
реч же воевода ихъ имѧнемъ прѣтичь
подъступимъ заоутра в лодьях
и попадше кнѧгиню и кнѧжичѣ оумчимъ на сю страну
аще ли сего не створимъ погубити ны имать с҃тославъ
яко быс заоутра всѣдъше в лодью протиоу свѣту и въструбиша вельми
и людье въ градѣ кликнуша
печенѣзи же мнѣша кнѧзѧ пришедша
побѣгоша разно ѿ града
и изиде ѡльга со оунуки и с людми к лодьѣ
видѣвъ же се кнѧзь печенѣжьскии възрати сѧ единъ къ воеводѣ прѣтичю
и реч
кто се приде
и реч ему
лодья ѡноя страны
и реч кнѧзь печенѣжьскии
а ты кнѧзь ли еси
ѡнъ же реч
азъ есмь мужь его
и пришелъ есмь въ сторожех
по мнѣ идеть полкъ со кнѧземъ бе щисла множьство
се же реч грозѧ имъ
реч же кнѧзь печенѣжьскии къ прѣтичю
буди ми другъ
ѡнъ же реч
тако створю
и подаста руку межю собою
и въдасть печенѣжьскии кнѧзь прѣтичю конь саблю стрѣлы
ѡнъ же дасть ему бронѣ щитъ мечь
ѿступища печенѣзи ѿ града
и не бѧше льзѣ конѧ напоити
на лыбеди печенѣзи
и послаша кияне къ с҃тославу гл҃ще
ты кнѧже чюжея земли ищеши и блюдеши
а своея сѧ ѡхабивъ
малы бо насъ не взѧша печенѣзи мт҃рь твою и дѣти твои
аще не поидеши ни ѡбраниши насъ да паки ны возмуть
аще ти не жаль ѡчины своея ни мт҃ре стары суща и дѣтии своих
то слышавъ с҃тославъ вборзѣ всѣде на конѣ съ дружиною своею
и приде киеву
цѣлова мт҃рь свою и дѣти своя
и съжали сѧ ѡ бывшемъ ѿ печенѣгъ
и собра вои
и прогна печенѣги в поли
и быс миръ
В лѣт ѕ҃ у҃ о҃ з Реч с҃тославъ къ мт҃ри своеи и къ болѧромъ своимъ
не любо ми есть в киевѣ быти
хочю жити с переяславци в дунаи
яко то есть середа в земли моеи
яко ту всѧ бл҃гая сходѧт сѧ
ѿ грекъ злато паволоки вина ѡвощеве розноличныя
и щехъ же из урогъ сребро и комони
из руси же скора и воскъ медъ и челѧд
реч ему волга
видиши мѧ болное сущю
камо хощеши ѿ мене ити
бѣ бо разболѣла сѧ оуже
реч же ему
погребъ мѧ иди же яможе хочеши
по трех дн҃хъ оумре ѡльга
и плака сѧ по неи с҃нъ ея и внуци ея и людье вси плачемъ великомь
несоша и погребоша и на мѣстѣ
И бо заповѣдала ѡльга
не творите трызны над собою
бѣ бо имущи презвутеръ
сеи похорони блж҃ную ѡльгу
си быс предътекущия кртсьяньстѣи земли аки деньица предъ слн҃цмь и акі зорѧ предъ свѣтомъ
си бо сьѧше аки луна в нощи
тако и си в невѣрныхъ члв҃цхъ свѣтѧще сѧ аки бисеръ в калѣ
кальни бо бѣша грѣх не ѡмовени крщ҃нмь ст҃мь
си бо ѡмы сѧ купѣлью с҃тою
и совлече сѧ грѣховною ѡдеже въ ветхаго чл҃вка адама
и въ новыи адамъ ѡблече сѧ еже есть хсъ
мы же рцѣмъ к неи
ради сѧ руское познанье къ б҃у
начатокъ примиренью примиренью быхомъ
си первое вниде в цртсво нбсное ѿ руси
сию бо хвалѧт рустие сн҃ве аки началницю
ибо по смр҃ти молѧше б҃а за русь
првд҃нхъ бо д҃ша не оумирают
якоже реч соломанъ
похвала прв҃днму
възвеселѧт сѧ людье
бссмртье бо есть памѧть его
яко ѿ б҃а познавает сѧ и ѿ чл҃вкъ
се бо вси чл҃вци прославлѧють видѧща лѧжащая в тѣлѣ на многа лѣт
реч бо прр҃къ
прославлѧющая мѧ прославлю
ѡ сѧковых бо дв҃дъ гл҃ше
в памѧт првд҃нкъ будеть
ѿ слуха зла не оубоит сѧ
готово ср҃це его оуповати гса
оутверди сѧ ср҃це его
и не подвижет сѧ
соломанъ бо реч
првд҃нци въ вѣки жиоуть
и ѿ гса мьзда имь есть
и строенье ѿ вышнѧго
сего рад приимуть ц҃рствие красотѣ и вѣнець добротѣ ѿ руки гснѧ
яко десницею покрыеть я
и мышцею защитить я
защитить бо есть сию блж҃ну вольгу ѿ противника и супостата дьявола
В лѣт ҂ѕ҃ у҃ о҃ и Ст҃ославъ посади ярополка в киевѣ
а ѡльга в деревѣхъ
в се же времѧ придоша людье нооугородьстии просѧще кнѧзѧ собѣ
аще не поидете к намъ то налѣземъ кнѧзѧ собѣ
и реч к нимъ с҃тославъ
а бы ношелъ кто к вамъ
и ѿпрѣ сѧ ярополкъ и ѡлегъ
и реч добрынѧ
просите володимера
володимеръ бо бѣ ѿ малуши ключницѣ ѡльзины
сестра же бѣ добрынѧ
ѡ҃ць же бѣ има малък любечанинъ
бѣ добрына оуи володимеру
и рѣша нооугородьци с҃тославу
въдаи ны володимера
ѡнъ же реч имъ
вото вы есть
и пояша нооугородьци володимера к собѣ
и иде володимиръ съ брыною воемь своимь нооугороду
а с҃тославъ переяславьцю
В лѣт ҂ѕ҃ у҃ о҃ ѳ Приде с҃тославъ в переяславець
и затвориша сѧ болгаре въ градѣ
и излѣзоша болгаре на сѣчю противу с҃тославу
и быс сѣча велика
и ѡдалаху болъгаре
и реч с҃тославъ воемъ своимъ
оуже намъ сде пасти
потѧгнемъ мужьски братья и дружино
и къ вечеру ѡдолѣ с҃тославъ
и взѧ градъ копьемъ
и посла къ грекомъ гл҃ѧ
хочю на вы ити взѧти градъ вашь яко и сеи
и рѣша грьци
мы недужи противу вамъ стати
но возми дань на насъ и на дружину свою
и повѣжьте ны колько васъ
да вдамы по числу на главы
се же рѣша грьци льстѧче подъ русью
и реч имъ с҃тославъ
есть насъ к҃ тысѧщь
и приреч имъ с҃тославъ
есть насъ к҃ тысѧщь
и приреч і҃ тысѧщь
бѣ бо руси і҃ тысѧщь
то и пристроиша грьци р҃ тысѧщь на стослава
и не даша дани
и поиде с҃тославъ на греки
и изидоша противу руси
видѣвше же русь оубояша сѧ зѣло множьства вои
и реч с҃тославъ
оуже намъ нѣкамо сѧ дѣти
волею и неволею стати противу
да не посрамимъ землѣ рускіѣ
но лѧжемъ костьми
мертвы ибо срама не имамъ
аще ли побѣгнемъ срамъ имамъ
и не имамъ оубѣжати
но станемъ крѣпко
азъ же предъ вами поиду
аще моя глава лѧжеть то промыслите собою
и рѣша вои
идеже глава твоя ту и свои главы сложимъ
и исполчиша с русь
и быс сѣча велика
и ѡдолѣ с҃тославъ
и бѣжаша грьци
и поиде с҃тославъ ко граду воюя и грады разбивая яже стоя и до днешнѧго д҃не
и созва ц҃рь болѧре своя в полату
и реч имъ
што створимъ
яко не можемъ противу ему стати
и рѣша ему болѧре
посли к нему дары
искусимъ и
любьзнивъ ли есть злату ли павокамъ
и посла к нему злато и паволоки и мужа м҃дра
рѣша ему
глѧдаи взора и лица его и смысла его
ѡнъ же вземъ дары приде къ с҃тославу
повѣдаша с҃тославу яко придоша грьци с поклономъ
и реч
въведѣте я сѣмо
придоша
и поклониша с ему
положиша пред нимъ злато и паволоки
и реч ст҃ославъ кромѣ зрѧ ѡтрокомъ своимъ
схороните
ѡни же придоша ко ц҃рю
и созва ц҃рь болѧры
рѣша же послании яко
придохомъ к нему
и вдахомъ дары
и не зрѣ на нѧ
и повелѣ схоронити
и реч едінъ
искуси и еще
посли ему ѡружье
ѡни же послуша его
и послаша ему мечь и ино ѡружье
и принесоша к нему
ѡнъ же приимъ нача хвалити и любити
и цѣлова ц҃рѧ
придоша ѡпѧть ко ц҃рю
и повѣдаша ему всѧ бывшая
и рѣша болѧре
лютъ се мужь хоче быти яко имѣнья не брежеть а ѡружье емлеть
ими сѧ по дань
и посла ц҃рь гл҃ѧ сице
не ходи къ граду
возми дань еже хощеши
за маломъ бо бѣ не дошелъ ц҃рѧград
ибо даша ему дань
имашеть же и за оубьеныя гл҃ѧ яко род его возметь
взѧ же и дары многы
и възрати сѧ в переяславець с похволою великою
видѣв же мало дружины своея реч в собѣ
еда како прельстивше изъбьють дружину мою и мене
бѣша бо многи погибли на полку
и реч
поиду в русь
приведу боле дружинъ
и посла слы ко цр҃ви въ деревьстрѣ бо бѣ ту ц҃рь рька сице
хочю имѣти миръ с тобо твердъ и любовь
се же слышавъ радъ быс
и посла к нему дары больша первых
с҃тославъ же прия дары
и поча думати съ дружиною своею рька сице
аще не створимъ мира со цр҃мъ а увѣсть ц҃рь яко мало насъ есть пришедше ѡступѧть ны въ градѣ
а руска землѧ далеча
а печенѣзи с нами ратьни
а кто ны поможеть
но створимъ миръ со цр҃мъ
се бо ны сѧ по дань яли
и то буди доволно намъ
аще ли почнеть не оуправлѧти дани да из нова из руси совкупивше вои оумножавши поидемъ ц҃рюгороду
люба быс рѣчь си дружинѣ
и послаша лѣпшиѣ мужи ко цр҃ви
и придоша въ деревъстръ
и повѣдаша цр҃ви
ц҃рь же наоутрия призва я
и реч ц҃рь
да гл҃ть сли рустии
ѡни же рѣша
тако гл҃ть кнѧзь нашь
хочю имѣти любовь со цр҃мъ гречьскимъ свершеную прочая всѧ лѣт
ц҃рь же радъ быс
повелѣ писцю писати всѧ рѣчи с҃тославлѣ на харатью
нача гл҃ти солъ всѧ рѣчи
и нача писець писець писати гл҃а сице
равно другаго свѣщанья бывшаго при с҃тославѣ велицѣмь кнѧзи рустѣмь и при свѣналъдѣ писано при фефелѣ синкелѣ и к ивану нарицаемому цѣмьскию ц҃рю гречьскому въ дерестрѣ мцса июлѧ въ д҃і индикта
В лѣт ҂ѕ҃ у҃ о҃ ѳ Азъ с҃тославъ кнѧзь рускии якоже клѧхъ сѧ и оутвержаю на свѣщаньѣ семь роту свою
хочю имѣти миръ и свершену любовь со всѧкомь и великимь цр҃мъ гречьскимъ съ васильемъ и костѧнтиномъ и съ б҃одохновеными ц҃рі и со всѣми людьми вашими и иже суть подо мною русь болѧре и прочии до конца вѣка
яко николиже помышлю на страну вашю ни сбираю вои ни языка ни иного приведу на страну вашю и елико есть подъ властью гречьскою ни на власть корсуньскую и елико есть городовъ ихъ ни на страну болгарьску
да аще инъ кто помыслить на страну вашю да и азъ буду противенъ ему и борю сѧ с нимъ якоже клѧхъ сѧ ко ц҃рмъ гречьскимъ и со мною болѧре и русь всѧ да схранимъ правая съвѣщанья
аще ли ѡ тѣхъ самѣхъ прежереченыхъ съхранимъ азъ же и со мною и подо мною да имѣемъ клѧтву ѿ б҃а въ его же вѣруемъ в перуна и въ волоса скотья б҃а
и да будемъ колоти яко золото
и своимъ ѡружьемь да исѣчени будемъ
се же имѣите во истину якоже створих нынѣ къ вамъ написахомъ на харатьи сеи и своими печатьми запечатахомъ
створив же миръ с҃тославъ съ греки поиде в лодьях къ порогомъ
и реч ему воевода ѡтень свѣнделъ
поиді кнѧже на конихъ ѡколо
стоять бо печенѣзи в порозѣх
и не послуша его
поиде в лодьяхъ
и послаша переяславци къ печенѣгомъ гл҃ще
се идеть вы стославъ в русь вземъ имѣнье много оу грекъ и полонъ бещисленъ съ малыми дружины
слышавше же се печенизи заступиша пороги
и приде с҃тославъ къ порогомъ
и не бѣ льзѣ проити порогъ
и ста зимовати в бѣлобережьи
и не бѣ оу них брашна оуже
и бѣ гладъ великъ яко по полугрівнѣ глава конѧча
и зимова с҃тославъ ту
веснѣ же приспѣвъши В лѣт ҂ѕ҃ у҃ п҃ Поиде с҃тославъ в пороги
и нападе на нь курѧ кнѧзь печенѣжьскии
и оубиша с҃тослава
взѧша главу его
и во лбѣ его съдѣлаша чашю ѡковаше лобъ его
и пьяху по немь
свѣналдъ же приде кіеву къ ярополку
и всѣх лѣтъ кнѧженья с҃тославлѧ лѣт к҃ и и҃
В лѣт ҂ѕ҃ у҃ п҃ а Нача кнѧжити ярополкъ
В лѣт ҂ѕ҃ у҃ п҃ в
В лѣт ҂ѕ҃ у҃ п҃ г Ловъ дѣюще свѣналдичю именемъ лютъ ишедъ бо ис киева гна по звѣри в лѣсѣ
и оузрѣ и ѡлегъ
и реч
кто се есть
и рѣша ему
свѣналдичь
и заѣхавъ уби и
бѣ бо ловы дѣя ѡлегъ
и ѡ то быс мю ими ненависть ярополку на ѡльга
и молвѧше всегда ярополку свѣналдъ
поиди на братъ свои
и прими волость его
хотѧ ѿмьстити с҃ну своему
В лѣт ҂ѕ҃ у҃ п҃ д
В лѣт ҂ѕ҃ у҃ п҃ е Поиди ярополкъ на ѡлга брата своего на деревьску землю
и изиде противу его ѡлегъ
и вполчита сѧ ратившема сѧ полкома
побѣди ярополкъ ѡльга
побѣгъшю же ѡльгу с вои с вои своими въ градъ рекомыи вручии бѧше чересъ гроблю мостъ ко вратотомъ граднымъ
тѣснѧче сѧ другъ друга пихаху въ гроблю
и спехнуша ѡльга с мосту в дебрь
падаху людье мнози
и оудавиша кони чл҃вци
и въшедъ ярополкъ въ градъ ѡльговъ перея власть его и посла искатъ брата своего
искавъше его не ѡбрѣтоша
и реч единъ деревлѧнинъ
азъ видѣхъ яко вчера спехнуша с мосту
и посла ярополкъ искатъ брата
и влачиша трупье изъ гробли ѿ оутра и до полуд҃не
и налѣзоша и ѡльга высподи трупья
внесоша и и положиша и на коврѣ
и приде ярополкъ
надъ немъ плака сѧ
вижь сего ты еже еси хотѣлъ
и погребоша ѡльга на мѣстѣ оу города вручога
и есть могила его и до сего д҃не оу вручего
и прия власть его ярополкъ
оу ярополка же жена грекини бѣ
и бѧше была черницею
бѣ бо привелъ ѡц҃ь его с҃тославъ
и вда ю за ярополка красоты ради лица ея
слышав же се володимъръ в новѣгородѣ яко ярополкъ оуби ѡльга оубояв сѧ бѣжа за море
а ярополкъ посадники своя посади в новѣгородѣ
и бѣ володѣя единъ в руси
В лѣт ҂ѕ҃ у҃ п҃ ѕ
В лѣт ҂ѕ҃ у҃ п҃ з
В лѣт ҂ѕ҃ у҃ п҃ и Приде володимиръ съ варѧги нооугороду
и реч посадникомъ ярополчимъ
идѣте къ брату моему
и рцѣте ему
володимеръ ти иде на тѧ
пристраваи сѧ противу битъ сѧ
и сѣде в новѣгородѣ
и посла ко рогъволоду полотьску гл҃ѧ
хочю пояти тъчерь твою собѣ женѣ
ѡнъ же реч тъчери своеи
хочеши ли за володимера
ѡно же реч
не хочю розути робичича
но ярополка хочю
бѣ бо рогъволодъ прішелъ и заморья
имѧше власть свою в полотьскѣ
а туры туровѣ
ѿ негоже и туровци прозвшаа сѧ
и придоша ѡтроци володимерови
и повѣдаша ему всю рѣчь рогънѣдину и дъчерь рогъволожю кнѧзѧ полотьскаго
володимеръ же собра вои многи варѧги и словѣни чюдь и кривичи
и поиде на рогъволода
в се же времѧ рогънѣдь вести за ярополка
и приде володимеръ на полотескъ
и оуби рогъволода и с҃на его два
и дъчерь его поя женѣ
и поиде на ярополка
и приде володимеръ киеву съ вои многи
и не може ярополкъ стати противу
и затвори сѧ киевѣ с людми своими и съ блудомъ
стояше володимеръ ѡбрыв сѧ на дорогожичи межю дорогожичемъ и капичемъ
и есть ровъ и до сего дне
володимеръ же посла къ блуду воеводѣ ярополчю съ лестью гл҃ѧ
поприяи ми
аще оубью брата своего имѣти тѧ хочю во ѡ҃ца мѣсто
и многу честь возьмешь ѿ мене
не язъ бо почалъ братью бити но ѡнъ
азъ же того оубоявъ сѧ придохъ на нь
и реч блудъ къ посломъ володимеримь
азъ буду тобѣ в ср҃це и въ приязньство
ѡ злая лесть члвчска
якоже дв҃дъ гл҃ть
ядыи хлѣбъ мои възвеличилъ есть на мѧ лесть
се бо лукавьствоваше на кнѧзѧ своего лестью
и паки языки своими льстѧху сѧ
суди имъ б҃е да ѿпадуть ѿ мыслии своих
по множьству нечестья ихъ изрѣнья их яко прогнѣваша тѧ гси
и пакі то же реч дв҃дъ
мужь въ крови льстивъ не припловить днии своих
се есть свѣтъ золъ иже свѣщевають на кровопролитье
то суть неистовии иже приемше ѿ кнѧзѧ или ѿ гѡспдсна своего честь ли дары ти мыслѧть ѡ главѣ кнѧзѧ своего на пагубленье
горьше суть бѣсовъ таковии
се бо быс повиненъ крови тои
се бо блудъ затвори сѧ съ ярополкомъ льстѧ ему
слаше къ володимеру часто велѧ ему пристрѧпати къ граду бранью а самъ мыслѧ оубити ярополка
гражены же не бѣ льзѣ оубити его
блудъ же не възмогъ како бы погубити и замысли лестью велѧ ему излазити на брань изъ града
льстѧче же блудъ ярополку
кияне слют сѧ къ володимеру гл҃юще
приступаи къ граду яко предамы ти ярополка
побѣгни за градъ
и послуша его ярополкъ
изъбѣгъ пред нимъ затвори сѧ въ градѣ родьни на оусть рѣки
а володимеръ вниде в киевъ
и ѡсѣде ярополка в роднѣ
и бѣ гладъ великъ в немь
есть притча и до сего д҃не
бѣда аки в роднѣ
и реч блудъ ярополку
видиши колько воин у брат твоего
нама ихъ не перебороботи
твори миръ съ братомъ своимъ
льстѧ подъ нимъ се реч
и реч ярополкъ
такъ буд
и посла блудъ къ володимеру сице гл҃ѧ яко
сбысть сѧ мысль твоя
яко пріведу к тобѣ ярополка и пристрои оубити и
и володимеръ же то слышавъ въшедъ въ дворъ теремныи ѡтень ѡ немже преже сказахомъ сѣде ту съ дружиною своею
и реч блудъ ярополку
поиди къ брату своему
и рьч ему
что ми ни вдаси то язъ прииму
поиде же ярополкъ
реч же ему варѧжько
не ходи кнѧже
оубьють тѧ
побѣгни в печенѣги
и приведеши ми
и не послуша его
и приде ярополкъ къ володимеру
яко полѣзе въ двери и подъяста и два варѧга мечьми подъ пазусѣ
блудъ же затвори двери
и не да по немъ ити своимъ
и тако оубьенъ быс ярополкъ
бѣжа съ двора в печенѣги
и ѡдва приваби и заходивъ к нему ротѣ
володимеръ же залеже жену братьню грекиню
и бѣ непраздна
ѿ нея же роди сѧ с҃тополкъ
ѿ грѣховьнаго бо корени золъ плодъ бываеть
понеже бѣ была м҃ти его черницею
а второе володимеръ залеже ю не по браку
прелюбодѣи быс оубо
тѣмь и ѡц҃ь его не любѧше
бѣ бо ѿ двою ѡц҃ю ѿ ярополка и ѿ володимера
посемь рѣша варѧзи володимеру
се града нашь
и мы прияхомъ е
да хочемъ имати ѡкупъ на них по. в҃ гривнѣ ѿ чл҃вка
и реч имъ володмеръ
пождѣте да же вы куны сберуть за мцсь
ждаша за мѣсѧць
и не дасть имь
и рѣша варѧзи
сольстилъ еси нами
да покажи ны путь въ греки
ѡнъ же реч имъ
идѣте
и избра ѿ нихъ мужи добры смыслены и добры
и раздая имъ грады
прочии же идоша ц҃рюграду въ греки
и посла пред ними слы гл҃ѧ сице
ц҃рю се идуть к тебѣ варѧзи
не мози их держати въ градѣ
ѡли то створѧть ти зло яко и сде
но расточи я разно
а сѣмо не пущаи ни единого
и нача кнѧжити володимеръ въ киевѣ единъ
и постави кумиры на холму внѣ двора теремнаго перуна древѧна а главу его сребрену а оусъ златъ и хърса дажьб҃а и стриб҃а и симарьгла и мокошь
жрѧху имъ наричюще я б҃ы
привожаху с҃ны своя и дъщери
и жрѧху бѣсомъ
ѡсквернѧху землю теребами своими
и ѡскверни сѧ кровьми землѧ руска и холмо тъ
но прбл҃гии б҃ъ не хотѧ смр҃ти грѣшникомъ на томъ холмѣ ныне цр҃ки стоить
ст҃го василья етсь
-коже послѣди скажемъ
мы же на преднее възратим сѧ
володимеръ же посади добрыну оуя своего в новѣгородѣ
и пришедъ добрына нооугороду постави кумира надъ рѣкою волховомъ
и жрѧху ему людье нооугородьстіи аки б҃у
и бѣ же володимеръ побѣженъ похотью женьскою
и быша ему водимыя рогънѣдь юже посади на лыбеди идеже ныне стоить сельце предъславино ѿ неяже роди д҃ с҃ны изеслава мьстислава ярослава всеволода а в҃ тчери
ѿ грекинѣ с҃тополка
ѿ чехинѣ вышеслава
а ѿ другоѣ с҃тослава и мьстислава
а ѿ болгарыни бориса и глѣба
а наложьниць бѣ оу него т҃ вышегородѣ
а. т҃ в болгарѣх
а. с҃ на берестовѣ в селци еже зооуть ныне берестовое
и бѣ несытъ блуда приводѧ к собѣ мужьски жены и дв҃цѣ растьлѧя
бѣ бо женолюбець якоже и соломанъ
бѣ бо рече оу соломана женъ. ѱ҃ а наложниць. т҃
мудръ же бѣ
а на конець погибе
се же бѣ невѣголосъ
а на конець ѡбрѣте спснье
велии г҃ь
и велья крѣпость его
и разуму его нѣс конца
зло бо есть женьская прелесть
якоже рече соломанъ покаяв сѧ ѡ женах
не вънимаи злѣ женѣ
медъ бо каплеть ѿ оустъ ея жены любодѣици
во времѧ наслажаеть твои гортань
послѣди же горчае золчи
ѡбрѧщють прилѣплѧюще сѧ еи смр҃ть въ вадъ
на пути въ животьныя не находить
блудная же теченья ея не бл҃горазумна
се же рече соломанъ о прелюбодѣицах
ѡ добрыхъ женах реч
драгъши есть каменья многоцѣньна
радует сѧ ѡ неи мьжь ея
дѣеть бо мужеви своему бл҃го все житье
ѡбрѣтши же лну весны творить бл҃гопотребная рукада своима
владеть яко корабль куплю дѣющю
и сбираеть ѡсобь б҃атьство
и въставъ и ѿ нощи и даеть брашно ему и дѣла равнымъ
видѣвши стѧжанье куповаше
ѿ дѣлъ руку своею насадить тѧжанье
препоясавши крѣпко чресла своя и оутверди мышцю свою на дѣло
и вкуси яко добро есть дѣлати
и не оугасаеть свѣтилникъ ея всю нощь
руцѣ свои простираеть на полезьная
локъти своя оустремлѧеть на вретено
руцѣ свои простираеть оубогому
плодъ же простре нищему
не печет сѧ мужь ея ѡ дому своемь
егда гдѣ будеть вси свои ея ѡдѣни будуть
суба ѡдѣнья сворить мужеви своему
ѡчерьвлена и багрѧна собѣ ѡдѣнья
взоренъ бываеть во вратѣхъ мужь ея внегда аще сѧдеть на сонмищи съ старци и съ жители земли
ѡпоны створи и ѿдасть в куплю
оуста же свои ѿверзе смыслено
в чинъ молвить языкъмь своимъ
въ прѣпость и в лѣпоту ѡблече
млстню же ея въздвигъшю чада ея и ѡбогатиша
и мужь ея похвали ю
жена бо разумлива блгсвна есть
боязнь бо всю да похвалить
дадите еи ѿ плода оустьну ея да хвалѧть во вратѣх мужа ея
В лѣт ҂ѕ҃ у҃ п҃ ѳ Иде к лѧхомъ
и зая грады их перемышль червенъ и ины грады еже суть и до сего д҃не подъ русью
в семже лѣтѣ и вѧтичи побѣди
и възложи на нь дань ѿ нѧоуга якоже и ѡ҃ць его имаше
В лѣт ҂ѕ҃ у҃ ҁ҃ заратиша сѧ вѧтичи
и иде на нѧ володимиръ
и побѣди е второе::
В лѣт ҂ѕ҃ у҃ ҁ҃ а Иде володимеръ на явтѧги
и побѣд явтѧги
и взѧ землю их
и иде киеву
и творѧше потребу кумиромъ с людми своими
и рѣша старци и болѧре
мчемъ жребии
мечемъ жребии на ѡтрока и дѣвицю
на негоже падеть того зарѣжемъ б҃мъ
бѧше варѧгъ единъ
и бѣ дворъ его идеже есть цр҃ки с҃тая б҃ца юже сдѣла володимеръ
бѣ жа варѧгъ то пришелъ изъ грекъ
держаше вѣру хесяньску
и бѣ оу него с҃нъ красенъ лицемъ и д҃шею
на сего паде жребии по зависти дьяволи
не терпѧшеть бо дьяволъ власть имы надо всѣми
и се бѧше ть ему аки тернъ в ср҃ци
тьщаше сѧ потребити ѡканьныи
и наоусти люд
рѣша пришедше послании к нему яко
паде жребии на с҃нъ твои
изволиша бо и б҃зи собѣ да створимъ потребу б҃мъ
и реч варѧгъ
не суть бо б҃зи на древо
днсь есть
а оутро изъгнееть
не ядѧть бо ни пьют ни молвѧт но суть дѣлани руками в деревѣ
а б҃ъ есть единъ емуже служат грьци и кланѧют сѧ иже створилъ н҃бо и землю звѣзды и луну и сл҃нце и чл҃вка
далъ есть ему жіт на земли
а си б҃зи что сдѣлаша
сами дѣлани суть
не дамъ с҃на своего бѣсомъ
ѡни же дшшее повѣдаше людемъ
ѡни же вземше ѡружье поидоша на нь
и розъяша дворъ ѡколо его
ѡнъ же стояше на сѣнех съ сн҃мъ своимъ
рѣша ему
вдаи с҃на своего да вдамы б҃мъ
ѡнъ же реч
аще суть б҃зи то единого собе послють б҃а да имуть с҃нъ мои
а вы чему претребуете
и бликнуша
и посѣкоша сѣни под нима
и тако побиша я
и не свѣсть никтоже гдѣ положиша я
бѧху бо тогда чл҃вци невѣголоси и погани
дьяволъ радваше сѧ сему не вѣдыи яко близь погибель хотѧше быти ему
тако бо тщаше сѧ погубити родъ хесяскии
но прогонимъ бѧше х҃мъ чтснмъ и в онѣх странахъ
сде же мнѧше с ѡканьныи яко
сде ми есть жилище
сде бо не суть апсли оучили ни прр҃ци прорекли
не и вѣдыи прр҃ка глща
и нарекъ не люди моя люди моя
ѡ аплх бо реч
во всю землю изидоша вѣщанья их и в конець вселеныя гл҃и ихъ
аще и тѣлом апсли не суть не были но оученья ихъ аки трубы гласѧть по вселенѣи в цр҃квхъ
имьже оученьемь побѣжаемъ противнаго врага попирающе подъ нози якоже попраста и си ѡтѣника приемше вѣненцьь нбсныи съ ст҃ми мч҃нки и прв҃дники
В лѣт ҂ѕ҃ у҃ ҁ҃ в Иде володимеръ на радимичи
бѣ оу него воевода волъчии хвостъ
и посла и володимеръ передъ собою волъчья хвоста
сърѣте е на рѣцѣ пищанѣ
и побѣди радимичѣ волъчии хвостъ
тѣмь и русь корѧт сѧ радимичемъ гл҃юще
пищаньци волъчья хвоста бѣгають
быша же радимичи ѿ рода лѧховъ
прешедъше ту сѧ вселиша
и платѧть дань руси
повозъ везуть и до сего д҃не
В лѣт ҂ѕ҃ у҃ ҁ҃ г Иде володимеръ на болгары съ добрыною съ воемъ своимъ в лодьях
а торъки берегомъ приведе на коних
и побѣди болары
реч добрына володимеру
съглѧдахъ колодникъ ѡже суть вси в сапозѣх
симъ дани намъ не даяти
поидемъ искатъ лапотниковъ
и створи миръ володимеръ съ болгары
и ротѣ заходиша межю собѣ
и рѣша болгаре
толи не будеть межю нами мира елико камень начнеть плавати а хмель почнет тонути
и приде володимеръ киеву
в сего иже власть В лѣт ҂е҃ ф҃ Посланъ быс гаврилъ в назарефъ къ дв҃цѣ мр҃ьи ѿ колѣна дв҃два рещи еи
радуи сѧ ѡбрадованая
г҃ь с тобою
и ѿ слова сего зачатъ слово б҃жье в вутробѣ
и породи с҃на
нареч имѧ ему ісъ
и се волъсви придоша ѿ въстока гл҃ще
кде есть рожии сѧ ц҃рь жидовескъ
видѣхомъ бо звѣзду его на въстоцѣ
и придохомъ поклонити сѧ ему
оуслышавъ же се ц҃рь родъ смѧте
и весь ерлсмъ с нимъ
призвавъ книжникі и старци людьския и въпраша их
кде хсъ ражает сѧ
ѡни же рѣша ему
въ вифлевомѣ жидовьстѣмь
иродъ же се слышавъ посла рекъ
избиите младенца сущая в҃ лѣт
ѡни же шедше избіша младенца
м҃рья же оубоявши сѧ съкры ѡтроча
иѡсифъ же съ м҃рьею поимъ ѡтроча бѣжа въ еюпетъ
и быс до оум҃ртвия иродова
въ еюптѣ же яви сѧ ан҃глъ иѡсифу гл҃ѧ
въставъ поими ѡтроча и мт҃рь его
иди в землю изл҃ву
пришедъшю же ему всели сѧ в назарефъ
възрастъшю же ему и бывшю лѣт. л҃ Нача чюдеса творити и проповѣдати црство нбсное
и избра в҃і яже оучн҃къ собѣ нарече
и нача чюдеса велика творити мр҃твыя въскрш҃ті прокаженыя ѡчищати хромыя ходити слѣпымъ прозрѣнье творити
и ина многа чюдеса велья якоже быша прр҃ци прорекли ѡ нѣмь гл҃ще
то недуги наша ицѣли и болѣзни подъя
и крстити сѧ въ ерданѣ ѿ іѡ҃а
показа новымъ людемъ ѡбновленье
крствшю же сѧ ему и се ѿверзоша сѧ нб҃са и д҃хъ сходѧщь зракомъ голубинымъ на нь и глас гл҃ѧ
се есть с҃нъ мои възлюбленыи ѡ немже бл҃гоизволих
послаше оучн҃кы своя проповѣдати црство нбсное покаянье в оставленье грѣхвъ
хотѧ исполнити прр҃чсвто и нач прп҃вдти яко подобаеть с҃ну чл҃вчскму пострадати распѧту быти и въ третии д҃нь вскрснти
оучащю же ему в цр҃кви архиерѣи книжници исполниша сѧ зависти
искаху оубити и
и имъше и ведоша къ гѣмону пилату
пилатъ же испытавъ яко без вины приведоша и хотѣ испустити и
ѡни же рѣша ему
аще сего пустиши не имаши быти другъ кисареви
пилатъ же повелѣ да и распнуть
ѡни же поимше іс҃а ведоша на мѣсто краньево
распѧша и ту
быс тьма по всеи землі ѿ ѕ҃.го час до ѳ҃.го
и при девѧтом часѣ испусти д҃хъ їссъ
Цр҃квная запона раздра сѧ надвое
мр҃твии всташа мнози имъже повелѣ в раи ити
сънемше и со крста положиша и въ гробѣ
и печатьми запечатьлѣша гробъ
люди жидовьстии стражи поставиша рькуще
еда оукрадуть и оуч҃ници его
яви сѧ оучн҃кмъ воскр҃съ из мр҃твхъ рекъ имъ
идѣте во всѧ вѣки
и наоучите всѧ страны крщ҃нью во имѧ ѡ҃ца и с҃на и ст҃го д҃ха
пребыс с ними. м҃ д҃нии явлѧя сѧ имъ по вскрсньи
егда исполни сѧ м҃ д҃нии повелѣ имъ ити в гору елевоньскую
и ту яви сѧ имъ
блсгвивъ я и реч имъ
сѧдѣте въ градѣ ерлсмѣ дондеже послю ѡбѣтованье ѡ҃ца моего
и се рекъ възношаше сѧ на н҃бо
ѡни же поклониша с ему
възъвратиша сѧ въ ерлсмъ
и бѧху воину в ц҃ркви
егда кончаша сѧ д҃нье е҃.десѧтьнии Сниде д҃хъ с҃тыи на ап҃лы
приимше ѡбѣтованье ст҃го д҃ха разидоша сѧ по вселенѣи оучаще и кр҃тще водою
реч же володимеръ
что ради ѿ жены роди сѧ и на древѣ распѧт сѧ и водою крсти сѧ
ѡн же реч ему
сего рад понеже исперва родъ члвсчкии женою съгрѣши
дьяволъ прельсти евгою адама
и ѿпаде рая
такоже и б҃ъ ѿместье дая дьяволу
женою первою побѣженье быс дьяволу
женою бо первое испаде адамъ из рая
ѿ жены же воплотив сѧ б҃ъ повелѣ в раи внити вѣрнымъ
б҃ъ же на древѣ страс прия да древомь дьяволъ побѣженъ будеть и ѿ древа животьнаго приимуть пр҃вднии
а еже водою ѡбновленье понеже при нои оумножившемъ сѧ грѣхомъ в члв҃цхъ наведе б҃ъ потопъ на землю и потопи чл҃вки водою
сего рад реч б҃ъ
понеже погубих чл҃вки грѣхъ ихъ ради ныне же паки водою ѡчищю грѣхи члв҃кмъ ѡбновленьемь водою
ибо жидовьскии род в мори ѡчистиша с ѿ еюпетьскаго злаго нрава понеже вода из начала быс превое
реч бо
д҃хъ б҃жии ношаше сѧ верху воды еже бо и нынѣ крсть сѧ водою и дх҃мь
прѡбрж҃нье быс первое водою якоже гедивонъ преѡбрази по семь
егда приде к нему анг҃лъ велѧ ему ити на мадимьянъ ѡн же искушая реч къ б҃у
вложивъ руно на гумнѣ рекъ
аще будеть по всеи земли роса а на рунѣ суша
и быс тако
се же преѡбрази яко иностраньни бѣша преже суша а жидове руно
послѣ же на странахъ роса еже есть на странахъ рос еже е с҃тое крщ҃нье
а на жидѣх суша
и прр҃ци проповѣдаша яко водою ѡбновленъ будеть
апслмъ же оучащемъ по вселенѣи вѣровати б҃у ихже оученьемь грьци поресяхомъ
вселеная вѣрують оученью их
поставилъ же есть б҃ъ единъ д҃нь в неже хощет судити пришедъ с нб҃се живымъ и мр҃твмъ и въздати комуждо по дѣломъ его
пр҃вднмъ црт҃во нбсное и красоту неизречньну веселье бес конца
и не оумирати въ вѣки
грш҃нкмъ мука ѡгнена и червь неоусыпаяи
и мц҃ѣ не будет конца
сица же будть мч҃нья
иже не вѣруеть къ б҃у нашему іс҃у хсу мч҃ми будут в огни иже сѧ не кртсить
и се рекъ показа володимеру запону на неиже бѣ написно судище гсне
показываше ему ѡ десну прв҃дныя в весельи предъидуща в раи а ѡ шююю грѣшники идуща в муку
володимеръ же вздохнувъ реч
добро симъ ѡ десную
горе же симъ ѡ шююю
ѡнъ же реч
аще хощеши ѡ десную съ првд҃нми стат то крсти сѧ
володимеръ же положи на ср҃ци своемъ рекъ
пожду и еще мало
хотѧ испытати ѡ всѣх вѣрахъ володимеръ же сему дары многи вдавъ ѿпусти и с чстью великою
В лѣт ҂ѕ҃ у҃ ч҃ е Созва володимеръ болѧры своя и старци градьскиѣ
и реч имъ
се приходиша ко мнѣ болгаре рькуще
приими законъ нашь
по сем же приходиша нѣмци
и ти хвалѧх законъ свои
по сихъ придоша жидове
се же послѣже придоша грьци
хулѧше вси законы
свои же хвалѧше
и много гл҃ша сказающе ѿ начала миру ѡ бытьи всего мира
суть же хитро сказающе
и чюдно слышати их
любо комуждо слушати их
и другии свѣтъ повѣдають быти
да аще кто дѣеть в нашю вѣру ступит то паки оум҃ръ станеть и не оумр҃ті ему в вѣки
аще ли в ынъ законъ ступить то на ѡномъ свѣтѣ в огнѣ горѣт
да что оума придасте
что ѿвѣщаете
и рѣша бояре и старци
вѣси кнѧже яко своего никтоже не хулить но хвалить
аще хощеши испытати гораздо то имаши оу собе мужи
пославъ испытаи когождо их службу и како служить б҃у
и быс люба рѣч кнѧзю и всѣмъ людемъ
избраша мужи добры и смыслены числомъ і҃
И рѣша имъ
идѣте первое в болгары
и испытаите первое вѣру их
ѡн же идоша
и пришедше видѣша скверньная дѣла и кланѧнье в ропати
придоша в землю свою
и реч имъ володимеръ
идѣте паки в нѣмци
съглѧдаит такоже
и ѿтудѣ идѣте въ греки
ѡни же придоша в нѣмци
и съглѧдавше црквную службу их придоша ц҃рюгороду
и внидоша ко ц҃рю
ц҃рь же испыта коея рад вины придоша
ѡни же сповѣдаша ему всѧ бывшая
се слышавъ ц҃рь рад бывъ и чсть велику створи имъ въ ѿ же д҃нь
наоутрия посла къ патреарху гл҃ѧ
сице придоша русь пытающе вѣры нашея
да пристрои цр҃квь и крилос
и самъ причини сѧ въ стсльския ризы да видѧть славу б҃а нашего
си слышавъ патреархъ повелѣ создати крилосъ
по ѡбычаю створиша прзд҃нкъ
и кадила вожьгоша
пѣнья и лики съставиша
и иде с ними в цр҃квь
и поставиша я на пространьнѣ мѣстѣ показающе красоту црк҃вную пѣнья и службы архиерѣиски престоянье дьяконъ сказающе имъ служенье б҃а своего
ѡни же во изумѣньи бывше оудививше с похвалиша службу ихъ
и призваша е ц҃рѧ василии и костѧнтинъ
рѣста имъ
идѣте в землю вашю
и ѿпустиша я с дары велики и съ чстью
ѡни же придоша в землю свою
и созва кнѧзь болѧры своя и старца
реч володимеръ
се придоша послании нами мужи
да слышимъ ѿ нихъ бывшее
и реч
скажите пред дружиною
ѡни же рѣша яко
ходихом болгары
смотрихомъ како сѧ покланѧють въ храмѣ рекше в ропати стояще бес пояс
поклонив сѧ сѧдетъ и глѧдить сѣмо и ѡнамо яко бѣшенъ
и нѣс веселья в них
но печаль и смрадъ великъ
нѣс добро законъ ихъ
и придохомъ в нѣмци
и видѣхомъ въ храмѣх многи службы творѧща
а красоты не видѣхомъ никоеяже
и придохо же въ греки
и ведодша ны идеже служать б҃у своему
и не свѣмы на нб҃ѣ ли есмы были ли на земли
нѣс бо на земли такаго вида ли красоты такоя
и не дооумѣемъ бо сказати
токмо то вѣмы яко ѡнъдѣ б҃ъ с чл҃вки пребываеть
и есть служба их паче всѣхъ странъ
мы оубо не можемъ забыти красоты тоя
всѧкъ бо ч҃лвкъ аще оукусит сладка послѣди горести не приимаеть
тако и мы не има сде быти
ѿвѣщавше же болѧре рекше
аще бы лихъ законъ гречьскии то не бы баба твоя прияла ѡльга яже бѣ м҃дрѣиши всѣх чл҃вкъ
ѿвѣщавъ же володимеръ реч
идемъ
крщ҃нье пріимемъ
ѡни же рекоша
гдѣ ти любо
и минувшю лѣту В лѣт ҂ѕ҃ у҃ ҁ҃ ѕ Иде володимеръ съ вои на корсунь град гречьскии
и затвориша с корсунѧне въ градѣ
и ста володимеръ ѡб онъ полъ города в лимени дали града стѣлище едино
и борѧху сѧ крѣпко изъ град
володимеръ же ѡбьстоя градъ
изнемогаху въ градѣ людье
и реч володимеръ къ гражаномъ
аще сѧ не вдасте имамъ стояти и за г҃ лѣт
ѡни же не послушаша того
володимеръ же изрѧди воѣ своѣ
и повелѣ приступити къ граду
симъ же спуще имъ корсунѧне подъкопавше стѣну градьскую крадуще сыплемую перьсть и ношаху к собѣ въ градъ сыплюще посредѣ града
воини же присыпаху боле
а володимеръ стояше
и мужь корсунѧнинъ стрѣли имѧнемъ настасъ напсавъ сице на стрѣлѣ
кладѧзи яже суть за тобою ѿ въстока ис того вода идеть по трубѣ копавъ переими
володимеръ же се слышавъ возрѣвъ на нбо реч
аще се сѧ сбудет и самъ сѧ кр҃щю
и ту абье повелѣ копати прекі трубамъ
и преяша воду
людье изнемогоша водною жажею и предаша с
вниде володмиеръ въ град и дружина его
и посла володимеръ ко цр҃ві василью и костѧнтину гл҃ѧ сице
се град ваю славныи взѧх
слышю же се яко сестру имата дв҃ою
да аще еѣ не вдаста за мѧ створю граду вашему якоже и сему створих
и слышаста ц҃рѧ
быста печальна
въздаста вѣсть сице гл҃ща
не достоить хесяномъ за поганыя дати
аще сѧ крстиши то и се получишь
и цсртво нбсное приимеши
и с нами единовѣрникъ будеши
аще ли сего не хощеши створити не можемъ дати сестръ своее за тѧ
си слышавъ володимеръ реч посланымъ ѿ ц҃рю
гл҃те ц҃рма тако яко
азъ кр҃щю сѧ яко испытахъ преже сихъ д҃нии законъ вашь
и есть ми любо вѣра ваша и служенье еже бо ми сповѣдаша послании мниа мужи
и си слышавша ц҃рѧ рад быста
и оумолиста сестру свою имѧнемъ аньну
и посстлаа къ володимеру гл҃ща
крсти сѧ
и тогда послевѣ сестру свою к тебѣ
реч же володимеръ
да пришедъше съ сестрою вашею крсть мѧ
и послушаста ц҃рѧ
посласта сестру свою сановники нѣкия и прозвутеры
ѡна же не хотѧше ити
яко в полонъ реч иду
лучи бы ми сде оумрети
и рѣста еи братья
еда како ѡбратить б҃ъ тобою рускую землю в покаянье
а гречьскую землю избавишь ѿ лютыя рати
видиши ли колько зла створиша русь грекомъ
и нынѣ аще не идеши тоже имутъ створити намъ
и ѡдва ю прінудиша
ѡна же сѣдъши в кубару цѣловавши оужики своя съ плачемъ поиде чресъ море
и приде къ корсуню
и изидоша корсунѧне с поклономъ
и въведоша ю въ градъ
и посадиша ю в полат
по б҃жью же оустрою в се времѧ разболѣ с володимеръ ѡчима и не видѧше ничтоже
тужаше велми
и посла к нему цр҃ца рькуще
аще хощеши избыт ти болѣзни сея то въскорѣ крсти сѧ
аще ли то не имаши избыт сего
си слышавъ володимеръ реч
да аще истина будет то по истинѣ великъ б҃ъ будет хеснескъ
и повелѣ хисти сѧ
епспъ же корсуньскіи с попы цр҃цны ѡгласивъ крсти володимира
яко възложи руку на нь абье прозрѣ
видивъ же се володимеръ напрасное ицѣленье и прослави б҃а рекъ
топерво оувидѣхъ б҃а истиньнаго
се же видѣвше дружина его мнози крстиша сѧ
крсти же сѧ в ц҃рки с҃тго василья
и есть ц҃рки та стоящи въ корсунѣ градѣ на мѣстѣ посреди град идѣже торгъ дѣють корсунѧне
полата же володимерѧ съ края ц҃ркве стоит и до сего д҃не
а ц҃рцна полата за ѡлтаремъ
по кр҃щньи же приведе ц҃рцю на браченье
се же не свѣдуще право гл҃ть яко крстлъ сѧ есть в киевѣ
и ини же рѣша василиви
друзии же инако скажють
кр҃щну же володимеру предаша ему вѣру крстньску рекуще сице
да не прельстѧть тебе нѣции ѿ еретикъ
но вѣруи сице гл҃ѧ
вѣрую во единого б҃а ѡц҃а вседержителѧ творца н҃бу и земли
до конца вѣру сию
и паки
вѣрую въ единого б҃а ѡц҃а не рожена и въ единого с҃на рожена въ единъ с҃тыи д҃хъ исходѧще три собьства свершена мыслена раздѣлѧема числомъ събественымь а не съ бжствнмь
раздѣл но и совкуплѧет сѧ неразмѣсно
ѡц҃ь б҃ъ ѡц҃ь пр҃но сыи пребываеть во ѡч҃ьствѣ нероженъ безначаленъ начло и вина всѣмъ единѣмъ неронымъ старѣи сыи с҃ну и д҃хви
ѿ негоже рожает сѧ с҃нъ преже всѣх вѣкъ
исходить же дхъ с҃тыи безъ времене и бес тѣла
вкупѣ ѡц҃ь вкупѣ с҃нъ вкупѣ д҃хъ с҃тыи есть
с҃нъ подобенъ сущенъ ѡц҃ю роженьемь точью разньствуя ѡц҃ю и д҃ху
д҃хъ есть прт҃ыи
ѡц҃ю и с҃ну подобносвершено
и прсносущно ѡц҃ю бо ѡцьство
с҃ну же с҃новьство
с҃тму му же д҃ху исхоженье
и ѡц҃ь бо въ с҃нъ ли въ д҃хъ преступаѥ
ни с҃нъ во ѡц҃а и в д҃ха
и д҃хъ ли въ с҃нъ ли во ѡц҃ь
неподвижена бо своиствия
не трее б҃зи
единъ б҃ъ
по немуже едино бжтсво въ трехъ лицах
хотѣньемь же ѡц҃а и д҃ха свою спассти тварь ѡч҃ескихъ ядръ ихъже не ѡступи съшедъ
и въ чл҃чкое ложе прчстое аки б҃жье сѣмѧ вшедъ плоть съд҃шну словесну же и оумну не преже бывшю приимъ изиде б҃ъ воплощенъ
роди с неизречььннѣ
и двсто мт҃и схрани нетлѣньно не смѧтенье ни размѣшенье ни измѣненья пострадавъ
но преже бывъ еже бѣ быс еже не бѣ
приимъ рабии зракъ истиною а не мечтаньемь всѧчьски развѣ грѣха намъ подобны бывъ волею бо роди с
волею взалка
волею вжада
волею труди с
волею оустраши с
волею оумре истиною а не мечтаньемь
всѧ ественая не ѡклеветаны стрсть члвчтсва распѧтъ же с
см҃рти вкуси безъгрѣшныи
въск҃рсъ въ своеи плоти не видѣвши истлѣнья на нб҃са взиде и сѣде ѡ десную ѡц҃а
прідеть же паки съ славою судити живымъ и мр҃твмъ
якоже взиде съ славою и плотью тако сниде к симъ
едино кр҃щнье исповѣдаю водою и д҃хмь
приступаю къ прчстмъ таинамъ
вѣрою во истину тѣло и кровь
приемлю цр҃квная преданья и кланѧю сѧ чстнмъ иконамъ
кланѧю сѧ древу чстнму и всѧкому крсту с҃тмъ мощемъ и с҃тмъ судомъ
вѣруи же и сему сборъ с҃тхъ ѡц҃ь иже есть первыи въ никии т҃ и и҃і Иже проклѧша арья проповѣдаша вѣру непорочну и праву
Вторыи сборъ в костѧнтинѣград с҃тхъ ѡц҃ь р҃ и н҃ Иже проклѧта макидонья д҃хоборьца проповѣдаша тр҃цю единосущну
третии же сборъ въ ефесѣ с҃тхъ ѡц҃ь с҃ На несторья егоже прокленши проповѣдаша с҃тую б҃цю
Четвертыи сборъ въ халкидонѣ с҃тхъ ѡц҃ь х҃ и л҃ на евтуха и диѡскора еюже проклѧша с҃тии ѡц҃и исъгласивше свершена чл҃вка нашего іс҃а х҃а
е҃.и сборъ во ц҃рѣград с҃тыхъ ѡц҃ь р҃ и ѯ҃ и е҃ На ерихенова преданья и на евагрия ихже проклѧша ст҃и ѡц҃и
ѕ҃.и сборъ во ц҃риградѣ с҃тхъ ѡц҃ь р҃ и о҃ На сергия и кура ихъже проклѧша с҃тии ѡц҃и
з҃.и Сборъ в никии с҃тхъ ѡц҃ь т҃ и н҃ Проклѧша иже сѧ не поклонѧт иконамъ
не преимаи же оученья ѿ латынъ ихъже оученье разъвращено
влѣзъше бо въ црвкъ не поклонѧт сѧ иконамъ но стоя поклонит сѧ
и поклонив сѧ и напишеть кр҃тъ на земли и цѣлует
вьставъ простъ станеть на немь нагами да легъ цѣлуеть а вставъ попирает
сего бо апсли не предаша
предали бо сут апсли крстъ поставленъ цѣловат
и иконы предаша
лука бо еуг҃листъ первое напсавъ посла в римъ
якоже гл҃ть василии
икона первыи ѡбразъ приходит
паки же и землю гл҃ть мт҃ри
да аще имъ есть землѧ м҃ти то ѡц҃ь имъ есть н҃бо
искони бо створи б҃ъ н҃бо таже землю
тако гл҃ть
ѡч҃е нашь иже ес на нб҃си
аще ли по сих разуму землѧ есть м҃ти то почто плюете на мтрь свою
да сѣмо ю лобъзаете
и паки ѡсквернѧете
сего же преже римлѧне не творѧх
но исправляху на всѣх сборѣхъ сходѧще сѧ ѿ рима и ѿ всѣх прстлъ
на первомь бо сборѣ еже на арья в никѣи ѿ рима силевестръ посла епспы и презвутеры ѿ ѡлексаньдрѣя ѡфонаси
ѿ ц҃рѧгород митрофанъ посла еппы ѿ себе
тако исправлѧху вѣру
на второмь же зборѣ ѿ рима дасъ
а ѿ ѡлексанъдрия тимофѣі
ѿ антіхия мелетии курилъ ярслмскии григории б҃гословець
на третьем же сборѣ колестинъ римьскии курилъ ѡлександрьскии оувеналии ерслмскиі
на четвертомь же сборѣ левонтии рамьскии анаталии ц҃рѧгорода оувеналии ерлмскии
на пѧтомь сборѣ римьскии валиги евтухи ц҃рѧгород аполинарии ѡлександрьскии домнинъ антиахъскии
на  ѕ҃.мь сборѣ ѿ рима агафонъ гоѡргии ц҃рѧгород фофанъ антиѡхьскии ѿ ѡлексанъдра петръ мнихъ
на з҃.мь сборѣ ѡньдреянъ ѿ рима тарасии ц҃рѧграда политианъ ѡлексаньдрьскии федоритъ антиѡхьскии илья ерлмскии
и си вси своими епспы сходѧще сѧ и прославлѧху по семь же сборѣ
петръ гугнивыи со инѣми шедъ в римъ и прстлъ въсхвативъ и разъврати вѣру
ѿвергъ сѧ ѿ прстла ярлмска и ѡлексаньдрьскаго ц҃рѧграда и ѡнтиахиискаго възмутиша италию всю сѣюще оученье свое разно
ѡви бо попове ѡдиною женою ѡженѣв сѧ служать
а друзии до семые жены поимаючи служать
ихже блюсти сѧ оученья
пращають же грѣхи иа дару еже есть злѣе всего
бгъ да схранить тѧ ѿ сего
володимеръ же по семъ поемъ ц҃рю и настаса и попы корсуньски с мощми с҃тго климента и фифа оучн҃ка его поима съсуды црк҃вныя иконы на бл҃гнье себѣ
постави же црк҃вь в корсунѣнѣ на горѣ иже съсыпаша средѣ града кридуще приспу
яже цр҃ки стоить и до сего д҃не
взѧ жа ида ида мѣдѣнѣ двѣ капищи и д҃ и конѣ мѣдѧны иже и нынѣ стоять за с҃тою б҃цею якоже невѣдуще мнѧть я мрамарѧны суща
вдасть же за вѣно грекомъ курсунь ѡпѧть цр҃цѣ дѣлѧ
а самъ пріде киеву
яко приде повелѣ кумиры испроврещи ѡвы ѡсѣчи а другия ѡгневи предати
перуна же повелѣ привѧзати коневи къ хвусту и влещи с горы по боричеву на ручаи
в҃і мужа прістави тети жезльѥмь
се же не яко древу чюющю но на поруганье бѣсу иже прелщаше симь ѡбразом члв҃кы да възмездье прииметь ѿ члв҃къ
а поругаѥмъ влекому же ѥму по ручаю к днѣпру плакаху сѧ ѥго невѣрнии людье
ѥще бо не бѧху прияли ст҃аго крщ҃нья
и привлекше вринуша и въ днѣпръ
и пристави володимеръ рекъ
аще кде пристанеть вы то ѿрѣваите ѥго ѿ берега дондеже порогы проидеть
то тогда ѡхабите сѧ ѥго
ѡни же повелѣная створиша
яко пустиша и проиде сквозѣ порогы изверже и вѣтръ на рѣцѣ
и ѿтолѣ прослу перунѧна рѣнь якоже и до сего дне словеть
посемь же володимиръ посла по всему граду гл҃ѧ
аще не ѡбрѧщеть сѧ кто рѣцѣ ба҃тъ ли ли оубогъ или нищь ли работникъ противенъ мнѣ да будеть
се слышавше людье с радостью идѧху радующе сѧ и гл҃ще
аще бы се не добро было не бы сего кнѧзь и болѧрене прияли
наоутрия же изиде володимеръ с попы цр҃цины и с корсуньскыми на дънѣпръ
и сниде сѧ бе щисла людии
влѣзоша в воду
и стаяху ѡвы до шие
а друзии до персии
младии же ѿ берега
друзии же млади держаще
свершении же бродѧху
попове же стояще мл҃твы творѧху
и бѧше си вѣдѣти радость на нб҃си и на земли
толико д҃шь спасаемыхъ
а дьяволъ стенѧ гл҃ше
оувы мнѣ яко ѡсюда прогоним есмь
сде бо мнѧхъ жилище имѣти яко сде не суть оученья апсльска ни суть вѣдуще б҃а
но веселѧхъ сѧ ѡ службѣ ихъ еже служаху мнѣ
и се оуже побѣженъ ѥсмь ѿ невѣглас а не ѿ апслъ ни ѿ мчн҃къ
не имам оуже црствовати въ странах сихъ
крстившим же сѧ людемъ идоша кождо в домы своя
володимеръ же радъ бывъ яко позна б҃а самъ и людье ѥго възрѣвъ на нб҃о
хсе б҃е створивыи нб҃о и землю призри на новыя люди сия
и дажь имъ гси оувѣдѣти тобе истиньнаго б҃а яко же оувѣдѣша страны хсьяньскыя
оутверди и вѣру в них праву и несовратьну
и мнѣ помози гси на супротивнаго врага да надѣя сѧ на тѧ и на твою державу побѣжю козни ѥго
и се рекъ повелѣ рубити цр҃кви и поставлѧти по мѣстомъ идеже стояху кумири
и постави цр҃квь ст҃аго василья на холмѣ идеже стояше кумиръ перунъ и прочии идеже творѧху потребы кнѧзь и людье
и нача ставити по градомъ цр҃кви и попы и лиди на крщ҃нье приводити по всѣмъ градом и селомъ
пославъ нача поимати оу нарочитое чади дѣти
и даяти нача на оученье книжное
мт҃ре же чадъ сихъ плакаху по нихъ
еще бо не бѧху сѧ оутвердили вѣрою
но акы по мертвеци плаках сѧ
сим же раздаяномъ на оученье книгамъ събыс сѧ пррчство на русьстѣи земли гл҃щее
во ѡны д҃нии оуслышать глусии словеса книжная
и яснъ будеть языкъ гугнивых
си бо не бѣша преди слышали словесе книжного
но по б҃жью строю и по млсти своеи помилова б҃ъ
якоже пр҃ркъ
помилуи ѥгоже аще хощю помилую
помилова бо ны пакы банею бытья и ѡбновленьем д҃ха по изволенью б҃жью а не по нашим дѣлом
блгснъ гсь исс хсс иже възлюби новыя люди русьскую землю просвѣти ю крщ҃ньем с҃тымь
тѣмь же и мы припадаѥм к нему гл҃ще
гси ісс хсе что ти въздамы ѡ всѣх яже въздасть нам грѣшником намъ сущемъ
недоѹмѣѥм противу даромъ твоим въздаянья въздати
велии бо ѥси
и чюна дѣла твоя
величью твоему нѣс конца
в родъ и родъ въсхвалить дѣла твоя
реку же съ дв҃домь
придѣте
възрадуемъ сѧ гсви
въскликнѣмъ б҃гу и сп҃су нашему
варимъ ліце ѥго въ исповѣданьем їсповѣдающе сѧ ѥму яко бл҃го яко в вѣкы млсть ѥго яко избавїл ны есть ѿ врагъ наших рекъше ѿ идолъ суетных
и пакы рцѣмъ съ дв҃дмь
въспоите гсви пѣс нову
воспоите гсви всѧ землѧ
въспоите гсви
блгсвте имѧ ѥго
блгсте д҃нь ѿ д҃не съпасенья ѥго
яко велии гсь и хваленъ зѣло
и величью ѥго нѣс конца
колика ти радость
не единъ ни два спасаѥта сѧ
реч бо гсь яко радость бываѥт на нб҃си ѡ единомь грѣшницѣ кающемь сѧ
се же не ѥдинъ ни два но бещисленое множьство к б҃у прїступиша с҃тымь крщ҃ньемь просвѣщени
якоже и пр҃ркъ реч
въскроплю на вы воду чсту
ї ѡчстите сѧ и ѿ идолъ вашихъ и ѿ грѣхъ ваших
пакы другии пр҃ркъ реч
кто яко б҃ъ ѡтъемьлѧ грѣхы и преступая неправды
яко хотѧи млствъ ѥсть
то ѡбратить и оущедрит ны
и погрузить грѣхы наша въ глубинѣ
ибо павелъ гл҃ть
братья елико нас крсти сѧ въ ісс хса въ см҃рти ѥго крстихомъ сѧ
и погребохом сѧ оубо с нимь крщ҃ньемь въ см҃рть
да якоже въста хсс ѿ мертвых съ славою ѡч҃ею якоже и мы въ ѡбновленьи житья поидемъ
и пакы
ветхая мимо идоша
и се быша новая
нынѣ приближи сѧ нам сп҃снье
нощь оуспѣ
а д҃нь приближи сѧ
им же приведенье ѡбрѣтохом вѣрою въ блгдть сию
им же хвалимъ сѧ и стоимъ
нынѣ же свободихом сѧ ѿ грѣха поработивше сѧ гсви
имате плодъ вашь въ с҃щнье
тѣм же долъжни есмы работати гсви радующе сѧ ѥму
реч бо дв҃дъ
работаите гсви съ страхом
и радуите сѧ ѥму с трепетом
мы же възопьемъ к гсу б҃у нашему гл҃ще
блгснъ гсь иже не дасть нас в ловитву зубомъ ихъ
сѣть скруши сѧ
и мы избавлени быхом ѿ прельсти дьяволѧ
и погибе памѧть ѥго с шюмом
и гсь в вѣкы пребываеть хвалимъ ѿ русьскых с҃новъ пѣваѥм въ тр҃ци
а дѣмони проклинаеми ѿ бл҃говѣрных мужь и ѿ вѣрных женъ иже прияли суть крещенье и покаянье въ ѿпущеньѥ грѣховъ новии людье хьсяньстии избрании б҃омь
володимеръ просвѣщенъ имъ и сн҃ве его и землѧ ѥго
бѣ бо оу него сн҃въ в҃і вышеславъ изѧславъ ярославъ с҃тополкъ всеволодъ с҃тославъ мьстиславъ борисъ глѣбъ станиславъ позвиздъ судиславъ
и посади вышеслава в новѣгородѣ а изѧслава полотьскѣ а с҃тополка туровѣ а ярослава ростовѣ
оумершю же старѣишему вышеславу новѣгородѣ посадиша ярослава новѣгородѣ а бориса ростовѣ а глѣба муромѣ с҃тослава деревѣхъ всеволода володимери мьстива тмуторокани
и реч володимеръ
се не добро еже малъ городъ ѡколо киева
и нача ставити городы по деснѣ и по востри и по трубешеви и по сулѣ и по стугнѣ
и поча нарубати мужѣ лучьшиѣ ѿ словень и ѿ кривичь и ѿ чюди и ѿ вѧтичь
и ѿ сихъ насели грады
бѣ бо рать ѿ печенгъ
и бѣ воюя сѧ с ними и ѡдалая имъ
Въ лѣт ҂ѕ҃ у҃ ҁ҃ Посемь же володимеръ живѧше въ законѣ хсьяньстѣ
помысли создати цр҃квь прес҃тыя б҃ца
пославъ приведе я мастеры ѿ грекъ
и наченшю же здати и яко сконча зижа оукраси ю иконами
и поручи ю настасу корсѧнину
и попы корсуньскыя и пристави служити в неи вдавъ ту все еже бѣ взѧлъ в корсуни иконы и съсуды и кртсы
Въ лѣт ҂ѕ҃ ѳ҃ Володимеръ заложи градъ бѣлъгородъ
и наруби въ не ѿ инѣхъ городовъ
и много людии сведе во нь
бѣ бо любѧ градъ сь
Въ лѣт ҂ѕ҃ ф҃ Иде на хорваты
пришедшю бо ѥму с воины хорватьскыя и се печенѣзи придоша по ѡнои сторонѣ ѿ сулы
володимеръ же поиде противу имъ
и срете и на трубеши ни бродѣ кде нынѣ переяславль
и ста володимеръ на сеи сторонѣ
а печенѣзи на ѡнои
и не смѧху си на ѡну страну
ни ѡни на сю страну
и приѣха кнѧзь печенѣжьскыи к рѣкѣ во-ва володимера и реч ѥму
выпусти ты свои мужь а я свои да сѧ борета
да аще твои мужь оударить моимь да не воюемъ за три лѣта
аще ли нашь мужь оударить да воюѥмъ за три лѣта
и разидоста сѧ разно
володимеръ же приде въ товары
посла бирїчи по товаромъ гл҃ѧ
нѣту лї такого мужа иже бы сѧ ялъ с печенѣжиномь
и не ѡбрѣте сѧ никдѣже
заутра приѣхаша печенѣзи
и свои мужь приведоша
и в наших не быс
и поча тужити володимеръ слѧ по всѣм воемъ
и прїде ѥдинъ старъ мужь ко кнѧзю
и реч ѥму
кнѧже есть оу мене ѥдинъ с҃нъ меншеи дома
а с четырми ѥсмь вышелъ
а ѡнъ дома
ѿ дѣтьства бо ѥго нѣс кто имъ оударилъ
единою бо ми и сварѧщю и ѡному мьнущю оусние разгнѣвавъ сѧ на мѧ преторже череви рукама
кнѧзь же се слышавъ радъ быс
посла по нь
и приведоша и ко кнѧзю
и кнѧзь повѣда ѥму всѧ
се же реч
кнѧже не вѣдѣ могу ли сѧ
и да искусить мѧ
нѣту ли быка быка велика и силна
и налѣзоша быкъ великъ и силенъ
и повелѣ раздраждити быка
возложиша на нь желѣза горѧча
и быка пустиша
и побѣже быкъ мимо и
и похвати быка рукою за бокъ
и вынѧ кожю с мѧсы елико ему рука зая
и реч ѥму володимеръ
можеши сѧ с ни бороти
и наоутрия придоша печенѣзи
почаша звати
нѣ ли мужа
се нашь доспѣлъ
володимеръ же повелѣ тои нощи въ ѡружь
и приступиша ту ѡбои
выпустиша печенѣзи мужь свои
бѣ бо превеликъ зѣло и страшенъ
и выступи мужь володимерь
и оузрѣ и печенѣзинъ
и посмѣя сѧ
бѣ бо середнии тѣломь
и размѣривше межи ѡбѣма полкома пустиша я к собѣ
и яста сѧ
почаста сѧ крѣпо держати
и оудави печенѣзина в руку до смерти
и оудари имь ѡ землю
и кликнуша
и печенѣзи побѣгоша
и русь погнаша по них сѣкуще
и прогнаша я
володимеръ же радъ бывъ заложи городъ на бротѣ томь
и нареч и переяславль зане перея славу ѡтроко тъ
володимеръ же великимь мужемъ створи того и ѡц҃а ѥго
володимеръ же възврати сѧ въ кыѥвъ с побѣдою и съ славою великою
Въ лѣт ҂ѕ҃ ф҃ в҃
Въ лѣт ҂ѕ҃ ф҃ г҃
В лѣт ҂ѕ҃ ф҃ д҃ Володимеръ видѣвъ цр҃квь свершену вшедъ в ню и помоли сѧ б҃у гл҃ѧ
гси б҃е призри с нб҃се
и вижь
и посѣти винограда своѥго
и сверши яже насади десница твоя новыя люди си им же ѡбратилъ ѥси срдце в разум познати тебе б҃а истинного
и призри на цр҃квь твою си юже создах недостоиныи рабъ твои въ имѧ рожьшая тѧ матере приснод҃выя б҃ца
аже кто помолить сѧ въ ц҃ркви сеи то оуслыши мл҃тву ѥго мл҃твы ради прчстыя б҃ца
и помолившю сѧ ему рекъ сице
даю ц҃ркви сеи с҃тѣи бц҃и ѿ имѣнья моѥго и ѿ градъ моихъ десѧтую часть
и положи написавъ клѧтву въ ц҃ркви сеи рек
аще кто сего посудить да будет проклѧтъ
и вдасть десѧтину настасу корсунѧнину
и створи праздникъ великъ въ тъ д҃нь болѧром и старцемъ людьскым
и оубогим раздая имѣнье много
по сих же придоша печенѣзи к василеву
и съступившим сѧ и не могъ стерпѣти противу подъбѣгъ ста подъ мостом
ѡдва оукры сѧ противных
и тогда ѡбѣща сѧ володимеръ поставити ц҃рквь василевѣ стаг преѡбраженья
бѣ бо въ тъ д҃нь преѡбраженье гсне егда си быс сѣча
избывъ же володимеръ сего постави ц҃рквь
и створи праздник великъ варѧ т҃ Проваръ меду
и съзываше болѧры своя и посадникы старѣишины по всѣм градомъ и люди многы
и раздая оубогым т҃ грив
Праздновавъ кнѧзь д҃нии и҃ и възвращашеть сѧ кыеву на оуспенье с҃тыя бц҃а
и ту пакы стварѧще праздник великъ сзывая бещисленое множство народа
видѧ же лю хьсяны суща радоваше сѧ д҃шею и тѣлом
и тако по всѧ лѣта творѧше
бѣ бо любѧ словеса книжная
слыша бо ѥдиною еугалье чтомо
бл҃жни млствии яко ти помиловани будет
и пакы
продаите имѣнья ваша
и дадите нищим
и пакы
не скрываите собѣ скровищь на земли идеже тлѧ тлить и татье подъкоповают
но скрываите собѣ скровище на нбсѣх идеже ни тлѧ тлить ни татье крадуть
и дв҃да гл҃ща
блж҃нъ мужь милуя и дая
соломона же слыша гл҃ща
вдаяи нищему б҃у в заимъ дает
си слышавъ повелѣ всѧкому нищему и оубогому приходити на дворъ кнѧжь и взимати всѧку потробу питье и яденье и ѿ скотьнїць кунами
оустрои же и се
рек яко немощнии и болнии не могуть долѣсти двора моего повелѣ пристроити кола въскладше хлѣбы мѧса рыбы ѡвощь розноличныи медъ въ бчелках а въ другых квасъ возити по городу въпрашающим кде болнии и нищь не могы ходити
тѣмъ раздаваху на потребу
се же пакы творѧше людем своимъ
бываше множство ѿ мѧсъ ѿ скота и ѿ звѣрины
бѧше по изобилью ѿ всего
егда же подъпьяхуть сѧ начьнѧхуть роптати на кнѧзь гл҃ще
зло есть нашим головамъ
да намъ ясти деревѧными лъжицами а не сребрѧными
се слышавъ володимеръ повелѣ исковати лжицѣ сребрены ясти дружинѣ рек сице яко
сребромь и златом не имам налѣсти дружины
а дружиною налѣзу сребро и злато яко же дѣдъ мои и ѡц҃ь мои доиска сѧ дружиною злата и сребра
бѣ бо володимеръ любѧ дружину и с ними думая о строи земленѣм и ѡ ратехъ и оуставѣ земленѣм
и бѣ жива съ кнѧзи ѡколними миромь съ болеславомь лѧдьскымь и съ стефаномь оугрьскымь и съ андрихомь чешьскымь
и бѣ миръ межю ими и любы
живѧше же володимеръ в страсѣ б҃жьи
и оумножиша сѧ разбоеве
и рѣша епспи володимеру
се оумножиша сѧ разбоиници
почто не казниши ихъ
ѡн же реч имъ
бою сѧ грѣха
ѡни же рѣша ѥму
ты поставленъ ѥси ѿ б҃а на казнь злымъ а добрымъ на милованье
достоить ти казнити разбоиника
володимеръ же ѿвергъ виры нача казнити разбоиникы
и рѣша епспи и старци
рать многа
ѡже вира то на ѡружьи и на коних буди
и реч володимеръ
по ѹстроенью ѡтьню и дѣдню
В лѣт ҂ѕ҃ ф҃ е҃ Володимеру же шедшю новугороду по верховьниѣ воѣ на печенѣгы бѣ бо рать велика бес перестани
В сеже времѧ оувѣдѣша печенѣзи яко кнѧзѧ нѣту
придоша
и сташа ѡколо бѣлагорода
и не дадѧху вылѣсти из города
и быс гладъ великъ в городѣ
и не бѣ лзѣ володимеру помочи
не бѣ бо вои оу него
печенѣгъ же множьство много
и оудолжи сѧ ѡстоя в городѣ
и бѣ гладъ великъ
и створиша вѣче в городѣ
и рѣша
се оуже хочемъ померети ѿ глада
а ѿ кнѧзѧ помочи нѣту
да луче ли ны померети
вдаимы сѧ печенѣгомъ
да кого живѧть
кого ли оумертвѧть
оуже помираем ѿ глада
и тако свѣтъ створиша
бѣ же единъ старець
не былъ на вѣчи томь
и впраша что ради вѣче было
и людье повѣдаша ѥму яко ѹтро хотѧт сѧ людье передати печенѣгом
се слышавъ посла по старѣишины градьскыя
и реч имъ
слышахъ яко хочете сѧ передати печенѣгом
не стерпѧть людье глада
и реч имъ
послушаите мене
не передаите сѧ за г҃ д҃ни
и я вы что велю створите
ѡни же ради ѡбѣщаша сѧ послушати
и реч имъ
сберѣте аче и по горсти ѡвса или пшеницѣ ли ѡтрубъ
ѡни же шедше ради снискаша
и повелѣ женамъ створити цѣжь в немь же варѧть кисель
и повелѣ ископати колодѧзь и встави тамо кадь и нальяти цѣжа кадь
и повелѣ другыи колодѧзь ископати и вставити тамо кадь
и повелѣ искати меду
ѡни же шедше взѧша меду лукно
бѣ бо погребено в кнѧжи медуши
и повелѣ росытити велми и въльяти в кадь в друзѣмь колодѧзи
оутро же повелѣ послати по печенѣгы
и горожане же рѣша шедше к печенѣгом
поимѣте к собѣ таль нашь
а вы поидѣте до і҃ мужь в градъ да видите что сѧ дѣеть в градѣ нашем
печенѣзи же ради бывше мнѧще яко предати сѧ хотѧт пояша оу них тали
а сами избраша лучьшиѣ мужи в городѣхъ
и послаша в градъ да розглѧдають в городѣ что сѧ дѣеть
и придоша в городъ
и рекоша имъ людье
почто губите себе коли можете престояти нас
аще стоите за і҃ лѣт что можете створити нам
имѣемъ бо кормлю ѿ землѣ
аще ли не вѣруѥте да оузрите своима ѡчима
и приведоша я къ кладѧзю идѣже цѣжь
и почерпоша вѣдромь
и льяша в латки
и яко свариша кїсель и поимше придоша с ними к другому кладѧзю
и почерпоша сыты
и почаша ясти сами первое потомь же печенѣзи
и оудивиша сѧ
и рекоша
не имуть вѣры наши кнѧзи аще не ядѧт сами
людье же нальяша корчагу цѣжа и сыты ѿ колодѧзѧ
вдаша печенѣгом
ѡни же пришедше повѣдаша всѧ бывшая
и варивше яша кнѧзи печенѣзьстии
и подивиша сѧ
и поимше тали своя и ѡнѣхъ пустивше въсташа
ѿ града въ своя си идоша
В лѣт ҂ѕ҃ ф҃ ѕ҃
В лѣт ҂ѕ҃ ф҃ з҃
В лѣт ҂ѕ҃ ф҃ и҃ Престави сѧ малъѳрѣдь
в се же лѣто престави сѧ и рогънѣдь мати ярославлѧ
В лѣт ҂ѕ҃ ф҃ ѳ҃ Престави сѧ изѧславъ ѡц҃ь брѧчиславль сн҃ъ володимерь
В лѣт ҂ѕ҃ ф҃ і҃
В лѣт ҂ѕ҃ ф҃ а҃і Престави сѧ всеславъ с҃нъ изѧславль внукъ володимерь
В лѣт ҂ѕ҃ ф҃ в҃і
В лѣт ҂ѕ҃ ф҃ г҃і
В лѣ ҂ѕ҃ ф҃ д҃і
в лѣт ҂ѕ҃ ф҃ е҃і Пренесени с҃тии въ с҃тую бц҃ю
В лѣт ҂ѕ҃ ф҃ ѕ҃і
В лѣт ҂ѕ҃ ф҃ з҃і
В лѣт ҂ѕ҃ ф҃ и҃і
В лѣт ҂ѕ҃ ф҃ ѳ҃і Престави сѧ црцсѧ володимерѧя анна
В лѣт ҂ѕ҃ ф҃ к҃
В лѣт ҂ѕ҃ ф҃ к҃ а
В лѣт ҂ѕ҃ ф҃ к҃ в Ярославу же сущю новѣгородѣ и оурокомь дающю кыѥву двѣ тысѧчѣ гривнѣ ѿ года до года а тысѧчю новѣгородѣ гридемъ раздаваху
а тако даяху посадници новъгородьстии
а ярославъ сего не даяше ѡц҃ю своѥму
и реч володимеръ
требите путь
и мостите мостъ
хотѧшеть бо на ярослава ити на с҃на своѥго
но разболѣ сѧ
В лѣт ҂ѕ҃ ф҃ к҃ г Хотѧщю володимеру ити на ярослава ярославъ же пославъ за море приведе варѧгы боя сѧ ѡц҃а своѥго
но б҃ъ не вдасть дьяволу радости
володимеру бо разболѣвшю сѧ в сеже времѧ бѧше оу него борисъ
печенѣгом идущемъ на русь посла противу имъ бориса
самъ бо болѧше велми
в неиже болести и сконча сѧ мцса иоулѧ въ е҃і д҃нь
Оумре же на берестовѣмь
и потаиша и
бѣ бо с҃тополкъ кыевѣ
ночью же межю клѣтми проимавше помостъ ѡбертѣвше в коверъ и оужи съвѣсиша на землю
възложьше и на сани везъше поставиша и въ с҃тѣи бц҃и юже бѣ създалъ самъ
се же оувѣдѣвъше людье бе щисла снидоша сѧ
и плакаша сѧ по немь болѧре и акы заступника ихъ земли оубозии акы заступника и кормителѧ
и вложиша и в корсту мороморѧну
схраниша тѣло ѥго с плачемь блж҃наго кнѧзѧ
се есть новыи костѧнтинъ великого рима иже кртсивъ сѧ сам и люди своя
тако и сь створи подобно ѥму
аще бо бѣ и преже на скверньную похоть желая но послѣ же прилежа к покаянью яко же апслъ вѣщаваеть
идеже оумножить сѧ грѣхъ ту изобильствуеть блгдть
дивно же есть се колико добра створїлъ русьстѣи земли кртсивъ ю
мы же хсьяне суще не въздаем почестья противу ѡного възданью
аще бо ѡнъ не крстилъ бы насъ то нынѣ были быхомъ в прельсти дьяволи якоже и прародители наши погынуша
да аще быхом имѣли потщанье и мольбы приносили б҃у за нь в д҃нь преставленья ѥго и видѧ бы б҃ъ тщанье наше к нему прославилъ бы и
намъ бо достоить за нь б҃а молити понеже тѣмь б҃а познахом
но дажь ти гсь по срцдю твоему
и всѧ прошенья твоя исполни ѥгоже желаше цртсва нбнсаго
дажь ти гсь вѣнець с праведными в пищи раистѣи веселье и ликъствованье съ аврамомь и с прочими патриархы якоже соломонъ реч
оумершю мужю праведну не погыбаеть оупованье
сего бо в памѧть держать русьстии людье поминающе с҃тое крщ҃нье
и прославлѧють б҃а въ млт҃вахъ и в пѣснехъ и въ псалмѣхъ поюще гсви новии людье просвѣщени ст҃ымь дх҃мь чающе надежи великаго и сп҃са нашего ісс хса въздати комуждо противу трудомъ неиздреченьную радость юже буди оулучити всѣмъ хсьяномъ-
ѡ оубьеньи борисовѣ
С҃тополкъ же сѣде кыевѣ по ѡ҃ци своемь
и съзва кыяны
и нача даяти имъ имѣнье
ѡни же приимаху
и не бѣ срцде ихъ с нимь яко братья ихъ бѣша с борисомь
и борису же възъвратившю сѧ съ вои не ѡбрѣтшю печенѣгъ вѣсть приде к нему
ѡц҃ь ти оумерелъ
и плака сѧ по ѡц҃и велми
любимъ бо бѣ ѡц҃емь своимь паче всѣхъ
и ста на льтѣ пришедъ
рѣша же ѥму дружина ѡтнѧ
се дружина оу тобе ѡтьнѧ и вои
поиди
сѧди кыевѣ на столѣ ѡтни
ѡнъ же реч
не буди мнѣ възнѧти рукы на брата своѥго старѣишаго
аще и ѡц҃ь ми оумре то сь ми буди въ ѡц҃а мѣсто
и се слышавше вои разидоша сѧ ѿ него
борисъ же стояше съ ѡтрокы своими
ст҃ополкъ же исполнивъ сѧ безаконья каиновъ смыслъ приимъ посылая к борису гл҃ше яко
с тобою хочю любовь имѣти и къ ѡтню придамь ти
а льстѧ под нимь како бы и погубити
ст҃ополкъ же приде ночью вышегороду
ѡтаи призва путшю и вышегородьскыѣ болѧрьцѣ
и реч имъ
прияете ли ми всѣмъ срцдмь
реч же путьша с вышегородьци
можемъ главы своя сложити за тѧ
ѡнъ же реч имъ
не повѣдуче никому же шедше оубиите брата моѥго бориса
ѡни же вскорѣ ѡбѣщаша сѧ ему се створити
ѡ сѧковыхъ бо соломъ реч
скори суть пролити кровь бес правды
ти бо ѡбѣщают сѧ крови
сбирають собѣ злая
сихъ путье суть скончавающих безаконье
нечестьемь бо свою дш҃ю емлють
послании же придоша на льто ночью
и подъступиша ближе
и слышаша блж҃наго бориса поюща заоутреню
бѣ бо ему вѣсть оуже яко хотѧть погубити и
и вставъ нача пѣти гл҃ѧ
Гси что сѧ оумножиша стужающии мнѣ
мнози въстають на мѧ
и пакы
яко стрѣлы твоя оуньзоша во мнѣ
яко азъ на раны готовъ
и болѣзнь моя предо мною есть
и пакы гл҃ше
гси оуслыши млт҃ву мою
и не вниди в судъ с рабомъ своимъ
яко не ѡправдит сѧ предъ тобою всѧкъ живыи
яко погна врагъ дш҃ю мою
и кончавъ ѡксапсалма оувидѣвъ яко послани суть губитъ ѥго нача пѣти псл҃тырю гл҃ѧ яко
ѡбидоша мѧ оунци тучни
и сборъ злобивыхъ ѡсѣде мѧ
гси б҃е мои на тѧ уповах
и сп҃си мѧ
и ѿ всѣхъ гонѧщих избави мѧ
посемь же нача канунъ пѣти
таче кончавъ заоутреню помолі сѧ гл҃ѧ зрѧ на икону на ѡбразъ влчднь гл҃ѧ сице
гси ісс хсс иже симь ѡбразомь яви сѧ на земли спс҃нья ради нашего изволивъ своею волею пригвоздити на кртсѣ руцѣ свои и приимъ стртсь грѣхъ ради наших тако и мене сподоби прияти стртсь
се же не ѿ противныхъ приимаю но ѿ брата своего
и не створи ѥму гси в семь грѣха
и помолившю сѧ ему възлеже на ѡдрѣ своем
и се нападоша акы звѣрье дивии ѡколо шатра
и насунуша и копьи
и прободоша бориса
и слугу ѥго падша на нем прободоша с нимь
бѣ бо се любимъ борисомь
бѧше ѡтрокъ сь родомь сн҃ъ оугърескъ именемь геѡрги
ѥго же люблѧше повелику борисъ
бѣ бо възложилъ на нь гривну злату велику в неи же предъстояше пред нимь
и избиша же и ины ѡтрокы борисовы многы
геѡргевї же сему не могуще вборзѣ снѧти гривны съ шиѣ усѣкнуша главу ѥго
и тако снѧша и
тѣмь же послѣ же не ѡбрѣтоша тѣла сего въ трупии
бориса же оубивше ѡканьнии оувертѣвше в шатеръ възложивше на кола повезоша и и еще дышющю ему
оувѣдѣвше же се ѡканьныи ст҃ополкъ яко еще дышеть посла два варѧга прикончатъ ѥго
ѡнѣма же пришедшема яко и еще живъ есть единъ ею извлекъ мечь проньзе и къ срцдю
и тако сконча сѧ блж҃ныи борисъ вѣнець приемъ ѿ хса б҃а съ праведными причетъ сѧ съ прр҃кы и аплсы с ликы мч҃нчьскыми водварѧя сѧ авраму на лонѣ почивая видѧ неиздреченьную радость въспѣвая съ анг҃лы и веселѧ сѧ в лику ст҃ыхъ
и положиша тѣло ѥго принесше ѡтаи вышегороду оу црк҃ве стаг василья
ѡканьнии же си оубиицѣ придоша къ ст҃ополку акъ хулу имуще безаконьници
суть же имена симъ законопреступником путьша и талець еловить лѧшько
ѡц҃ь же ихъ сотона
сици бо слугы бѣси бывають
бѣси бо на злое посылаѥми бывають англ҃и на бл҃гое посылаѥми
ан҃глъ бо члв҃ку зла не створѧеть
но бл҃гое мыслить ему всегда
паче же хьсяномъ помагають
и заступають ѿ супротивнаго дьявола
а бѣси на злое всегда ловѧть завидѧще ему
понеже видѧть члв҃ка б҃мь почьщена и завидѧще ему на зло слеми скори суть
золъ бо члв҃къ тща сѧ на злое
не хужи есть бѣса
бѣси бо б҃а боят сѧ
а золъ члв҃къ ни б҃а боит сѧ ни члв҃къ сѧ стыдить
бѣси бо крста сѧ боять гнсѧ
а члв҃къ золъ ни кртса сѧ боить
сто҃полкъ же ѡканьныи помысли въ собѣ рекъ
се оубихъ борїса
како бы оубити глѣба
ї приемъ помыслъ каиновъ с лестью посла къ глѣбу гл҃ѧ сице
поиди вборзѣ
ѡц҃ь тѧ зоветь
не сдравить бо велми
глѣбъ же вборзѣ всѣдъ на конѣ с малою дружиною поиде
бѣ бо послушливъ ѡц҃ю
и пришедшю ему на волгу на поли потче сѧ конь в рвѣ
и наломи ему ногу мало
и приде смоленьску
и поиде ѿ смоленьска яко зрѣемо
и ста на смѧдинѣ в насадѣ
в се же времѧ пришла бѣ вѣсть къ ярославу ѿ передъславы ѡ ѡтни смр҃ти
и посла ярославъ къ глѣбу гл҃ѧ
не ходи
ѡц҃ь ти оумерлъ
а братъ ти оубьенъ ѿ с҃тополка
се слышавъ глѣбъ възпи велми
съ слезами плача сѧ по ѡц҃и паче же по братѣ
и нача молити сѧ съ слезами гл҃ѧ
оувы мнѣ гси
луче бы ми оумрети съ братомь нежели жити на свѣтѣ семь
аще бо быхъ брате мои видѣлъ лице твое англское оумерлъ бых с тобою
нынѣ же что ради ѡстахъ азъ единъ
кдѣ суть словеса твоя яже гл҃а къ мнѣ брате мои любимыи
нынѣ оуже не оуслышю тихаго твоего наказанья
да аще ѥси получилъ дерзновенье оу б҃а моли сѧ ѡ мнѣ да и азъ быхъ ту же стртсь приялъ
луче бо ми было с тобою жити неже въ свѣтѣ семь прелестнѣмь
и сице ему молѧщю сѧ съ слезами се внезапу придоша послании ѿ с҃тополка на погубленье глѣбу
и ту абье послании яша корабль глѣбовъ
и ѡбнажиша ѡружье
ѡтроци глѣбови оуныша
ѡканьныи же посланыи горѧсѣръ повелѣ вборзѣ зарѣзати глѣба
поваръ же глѣбовъ именемь торчинъ вынезъ ножь зарѣза глѣба акы агнѧ непорочно
принесе сѧ на жертву бв҃и в воню бл҃гооуханья жертва словесная
и прия вѣнець вшедъ въ нбнсыя ѡбители
и оузрѣ желаемаго брата своего
и радоваше сѧ с нимь неиздреченьною радостью юже оулучиста братолюбьемь своимь
се коль добро и коль красно еже жити братома вкупѣ
ѡканьнии же възвратиша сѧ въспѧть якоже реч дв҃дъ
да възвратѧт сѧ грѣшници въ адъ
ѡнѣм же пришедшимъ и повѣдаша с҃тополку яко
створихом повелѣная тобою
ѡнъ же се слышавъ възнесе сѧ срдце ѥго болма не вѣдыи дв҃да гл҃ща
что сѧ хвалиши ѡ злобѣ силныи
безаконье весь дн҃ь оумысли языкъ твои
глѣбу же оубьену бывшю и повержену на брезѣ межи двѣма колодама посемь же вземше везоша и
и положиша и оу брата своѥго бориса оу црк҃ве стаг василья
и съвкуплена тѣломь
паче же дш҃ама оу въладыкы все црѧс пребывающа в радости бесконечнѣи во свѣтѣ неиздреченьнѣмь подающа ицѣлебныя дары русьстѣи земли
и инѣмъ приходѧщим странным с вѣрою даета ицѣленье хромым ходити слѣпымъ прозрѣнье болѧщим цѣлбы ѡкованым разрѣшенье темницам ѿверзенье печалным оутѣха напастным избавленье
и еста заступника русьстѣи земли и свѣтилника сияюща и молѧща сѧ воину къ влдцѣ ѡ своихъ людех
тѣм же и мы должни есмы хвалити достоино стрспца хсва молѧще сѧ прилѣжно к нима рекуще
радуита сѧ стрспца хвса русьскыя землѧ яже ицѣленье подаета приходѧщим к вамъ вѣрою и любовью
радуита сѧ нбсная жителѧ въ плоти анг҃ла быста единомысленая служителѧ верста единоѡбразна с҃тымъ единодш҃ьна
тѣмь стражющимъ всѣм ицѣленье подаета
радуита сѧ борисе и глѣбе б҃омд҃рая
яко потока точита ѿ кладѧзѧ воды живоносныя ицѣленья
истѣкають вѣрным людемъ на ицѣленье
радуита сѧ лукаваго змия поправша
свѣтозарна явиста сѧ яко свѣтилѣ ѡзарѧюща всю землю русьскую всегда тму ѿгонѧща явлѧюща сѧ вѣрою неоуклоньною
радуита сѧ недрѣманьное ѡко стѧжавша дш҃а на свершенье бж҃ье ст҃хъ заповѣди приимше в срдці своемь блжн҃ая
радуита сѧ брата вкупѣ в мѣстѣхъ златозарныхъ в селѣхъ нбнсыхъ в славѣ неоувѧдающеи ея же по достоянью сподобиста сѧ
радуита сѧ б҃жьими свѣтлостьми явѣ ѡблистаеми
всего мира ѡбиходита бѣсы ѿгонѧща недугы ицѣлѧюща свѣтилника предобрая заступника теплая суща съ бм҃ь бжтсвенами лучами ражизаема воину доблѧя стрстьника дш҃а просвѣщающа вѣрнымъ людем
възвысила бо есть ваю свѣтоносная любы нбсная
тѣмь красных всѣхъ наслѣдоваста въ нбнсѣмь житьи славу и раискую пищю и свѣтъ разумныи красныя радости
радуита сѧ яко всѧ напаяюща срцда горести и болѣзнї ѿгонѧща стрсти злыя ицѣлѧюща каплѧми кровными ст҃ыми ѡчервивша багрѧницю славная
ту же красно носѧща съ хсмсь црствуета всегда молѧща сѧ за новыя люди хьсяньскыя и сродникы своя
землѧ бо блгсви сѧ ваю кровью и мощьми
лежаща дх҃мь бжственымь просвѣщаета
в неи же съ мч҃нкы яко мчн҃ка за людї своя молита сѧ
радуита сѧ свѣтлѣи звѣздѣ заоутра въсходѧщии но хослюбивая стрпсцѧ и заступника наша
покорита поганыя подъ нозѣ кнѧземъ нашим молѧща сѧ къ влцдѣ б҃у нашему
мирно пребывати в совокуплении и въ сдравии избавѧща ѿ оусобныя рати и ѿ пронырьства дьяволѧ
сподобита же и нас поющих и почитающих ваю чстное торжьство въ всѧ вѣкы до скончанья·:-
Ст҃ополкъ же сь ѡканьныи и злыи оуби ст҃ослава пославъ в горѣ оугорьстѣи бѣжащю ему въ оугры
и нача помышлѧти яко
избью всю братью свою
и прииму власть русьскую единъ
помысливъ высокооумъемь своимь не вѣдыи яко б҃ъ даеть власть ему же хощеть
поставлѧеть бо црсѧ и кнѧзѧ вышнии
ему же хощеть дасть
аще бо кая землѧ оуправит сѧ прде бм҃ь поставлѧеть еи црсѧ или кнѧзѧ праведна любѧща судъ и правду
и властелѧ оустраяеть и судью правѧщаго судъ
аще бо кнѧзи правьдиви бывають в земли то многа ѿдают сѧ согрѣшенья
аще ли зли и лукави бывають то болше зло наводить б҃ъ на землю понеже то глава есть земли
тако бо исаия реч
лютѣ бо граду тому в немьже кнѧзь оунъ любѧи вино пити съ гусльми и съ младыми свѣтнїкы
сѧковыя бо б҃ъ даѥть за грѣхы
а старыя и мд҃рыя ѿиметь
яко же исаия г҃леть
ѿиметь гсь ѿ иерлмса крѣпкаго исполина и члв҃ка храбра и судью и пррк҃а и смѣрена старца разумна послушлива
поставлю оуношю кнѧзѧ имъ и ругателѧ ѡбладающа ими
С҃тополкъ же ѡканныи нача кнѧжити кыевѣ
созвавъ люди нача даяти ѡвѣмъ корзна а другым кунами
и раздая множьство
ярославу же не вѣдущю ѿтьнѣ смр҃ти варѧзи бѧху мнози оу ярослава
и насилье творѧху новгородцем и женамъ ихъ
вставше новгородци избиша вѧрѧгы во дворѣ поромони
и разгнѣва сѧ ярославъ
и шедъ на рокомъ сѣде въ дворѣ
пославъ к новгородцемъ реч
оуже мнѣ сихъ не крѣсити
и позва к собѣ нарочитыѣ мужи иже бѧху иссѣкли варѧгы
ѡбльстивъ и исѣче
в ту же нощь приде ему вѣсть ис кыева ѿ сестры ѥго передъславы
си ѡц҃ь ти оумерлъ
а с҃тополкъ сѣдитъ ти кыевѣ оубивъ бориса
а на глѣба посла
а блюди сѧ ѥго повелику
се слышавъ печаленъ быс ѡ ѡц҃и и ѡ дружинѣ
заоутра же собравъ избытокъ новгородець ярославъ реч
ѡ люба моя дружина юже вчера избихъ на вѣчи
ѡц҃ь мои оумерлъ
а с҃тополкъ сѣди кыевѣ избивая братью свою
и рѣша новгородци
аще кнѧже братя наша исѣчена суть можемъ по тобѣ бороти
и събра ярославъ варѧгъ тысѧчю а прочих вои м҃
и поиде на с҃тополка нарекъ б҃а рекъ
не я почахъ избивати братю но ѡнъ
да будеть ѿместьникъ б҃ъ крове братя моея зане без вины пролья кровь борисову и глѣбову праведною
еда и мнѣ сице же створить
но суди ми гси по правдѣ да скончает сѧ злоба грѣшнаго
и поиде на ст҃ополъка
слышавше се ст҃ополкъ идуща ярослава пристрои бе щисла вои ѡнъ полъ днѣпра
а ярославъ ѡбъ сю
Начало кнѧженья ярославлѧ кыевѣ
В лѣт ҂ѕ҃ ф҃ к҃ д Приде ярославъ и сташа противу ѡ полъ днѣпра
и не смѧху ни си ѡнѣхъ ни ѡни сихъ начати
и стояша мц҃ѣ г҃ противу собѣ
и воевода нача с҃тополчь ѣздѧ възлѣ берегъ оукарѧти новгородцѣ гл҃ѧ
что придосте с хромьцемь симь ѡ вы плотници суще
а приставимъ вы хоромомъ рубити нашимъ
се слышавше новгородци рѣша ярославу яко
заоутра перевеземъ сѧ на не
аще кто не поидеть с нами сами потнемъ
бѣ бо оуже в заморозъ
с҃тополкъ стояше межи двѣма ѡзерома
и всю нощь пилъ бѣ с дружиною своею
ярослав же заоутра исполчивъ дружину свою противу свѣту перевезе сѧ
и высѣдъ на брегъ ѿринуша лодьѣ ѿ берега
и поидоша противу собѣ
и сступиша сѧ на мѣстѣ
быс сѣча зла
и не бѣ лзѣ ѡзеромь печенѣгомъ помагати
и притиснуша с҃тополка с дружиною къ зеру
и въступиша на ледъ
и ѡбломи сѧ с ними ледъ
и ѡдалати нача ярославъ
с҃тополкъ же бѣжа в лѧхы
ярославъ же сѣде кыевѣ на столѣ ѡтьни и дѣдни
И бы тогда ярославъ новѣгородѣ лѣт к҃ и
В лѣт ҂ѕ҃ ф҃ к҃ е Ярославъ иде и погорѣ цр҃кви
В лѣт ҂ѕ҃ ф҃ к҃ ѕ Приде болеславъ съ с҃тополкомь на ярослава с лѧхы
ярославъ же совокупивъ русь и варѧгы и словѣнѣ поиде противу болеславу и ст҃ополку
приде волыню
и сташа ѡбаполъ рѣкы буга
и бѣ оу ярослава кормилець и воевода именемь буды
нача оукарѧти болеслава гл҃ѧ
да то ти прободемъ трѣскою черево твое толъстое
бѣ бо болеславъ великъ и тѧжекъ яко и на кони не могы сѣдѣти
но бѧше смыслень
и реч болеславъ къ дружинѣ своеи
аще вы сего оукора не жаль азъ единъ погыну
всѣдъ на конь вбреде в рѣку
и по немь вои ѥго
ярослав же не оутѧгну исполчити сѧ
и побѣди болеславъ ярослава
ярославъ же оубѣжа съ д҃.ми мужи новугороду
болеславъ же вниде в кыевъ съ с҃тополкомь
и реч болеславъ
разведѣте дружїну мою по городомъ на покоръмъ
и быс тако
ярославу же прїбѣгшю новугороду и хотѧше бѣжати за море
и посадникъ коснѧтинъ сн҃ъ добрынь с новгородьци расѣкоша лодьѣ ярославлѣ рекуще
хочемъ сѧ и еще бити съ болеславомъ и съ ст҃ополкомь
начаша скотъ събирати ѿ мужа по д҃ куны а ѿ старостъ по і҃ грив а ѿ бояръ по и҃і грив
и приведоша варѧгы
вдаша имъ скотъ
и совокупи ярославъ воя многы
болеславъ же бѣ кыевѣ сѣдѧ
ѡканьныи же с҃тополкъ реч
елико же лѧховъ по городу избиваите я
и избиша лѧхы
болеславъ же побѣже ис кыева възма имѣнье и бояры ярославлѣ и сестрѣ ѥго и настаса
пристави десѧтиньнаго ко имѣнью
бѣ бо сѧ ѥму ввѣрилъ лестью
и людии множьство веде с собою
и городы червеньскыя зая собѣ
и приде в свою землю
с҃тополкъ же нача кнѧжити кыевѣ
и поиде ярославъ на с҃тополка
и бѣжа с҃тополкъ в печенѣгы
В лѣт ҂ѕ҃ ф҃ к҃ з Приде с҃тополкъ с печенѣгы в силѣ тѧжьцѣ
и ярославъ собра множьство вои
и взиде противу ему на льто
ярославъ ста на мѣстѣ идеже оубиша бориса
въздѣвъ руцѣ на н҃бо реч
кровь брата моѥго вопьеть к тобѣ влкдо
мьсти ѿ крове праведнаго сего якоже мьстилъ ѥси крове авелевы
положивъ на каинѣ стенанье и трѧсенье тако положи и на семь
помоливъ сѧ и рекъ
брата моя аще еста и тѣломь ѿсюда но мл҃твою помозѣта ми на противнаго сего ѹбиицю и гордаго
и се ему рекшю поидоша противу собѣ
и покрыша по летьское ѡбои ѿ множьства вои
бѣ же пѧтокъ тогда въсходѧщю слн҃цю
и сступиша сѧ ѡбои
быс сѣча зла
яка же не была в руси
и за рукы емлюче сѣцѧху сѧ
и сступаша сѧ трижды яко по ѹдольемь крови тещи
К вечеру же ѡдолѣ ярославъ
а с҃тополкъ бѣжа
и бѣжащю ему нападе на нь бѣсъ
и раслабѣша кости ѥго
не можаше сѣдѣти
и несѧхуть и на носилѣхъ
принесоша и къ бестою бѣгающе с нимь
ѡнъ же гл҃ше
побѣгнѣте со мною
женуть по насъ
ѡтроци же ѥго всылаху противу
еда кто женеть по насъ
и не бѣ никогоже в слѣдъ гонѧщаго
и бѣжаху с нимь
ѡнъ же в немощи лежа въсхопивъ сѧ гл҃ше
ѡсе женуть
побѣгнѣте
не можаше терпѣти на единомь мѣстѣ
и пробѣжа лѧдьскую землю гонимъ б҃ьимъ гнѣвомъ
прибѣжа в пустыню межю лѧхы и чехы
испроверже злѣ животъ свои
ѥго же по правдѣ яко неправедну суду нашедшю на нь по ѡшествии сего свѣта прияша мукы ѡканьнаго
показоваше явѣ
посланая пагубная рана въ смр҃ть немїлостивно въгна
и по смр҃ти вѣчно мучимъ есть свѧзанъ
есть же могыла ѥго в пустыни и до сего дне
исходить же ѿ нея смрадъ золъ
се же б҃ъ показа на наказанье кнѧземъ русьскым да аще сии еще сице же створѧть такоже зло оубииство
з҃ бо мьстии прия каинъ оубивъ авелѧ
а ламехъ о҃
Понеже бѣ каинъ не вѣдыи мьщенья прияти ѿ б҃а
а ламехъ вѣдыи казнь бывши на прародителю ѥго створи оубииство
реч бо ламехъ къ своима женома
мужа оубихъ въ вредъ мнѣ
и оуношю въ язву мнѣ
тѣмь же реч о҃ мьстии на мнѣ
понеже реч вѣдая створихъ се
ламехъ оуби два брата енохова
и поя собѣ женѣ ею
се же с҃тополкъ новыи авимелехъ иже сѧ бѣ родилъ ѿ прелюбодѣянья иже изби братю свою сн҃ы гедеѡны
тако и сь быс
ярославъ же сѣде кыевѣ оутеръ пота с дружиною своею показавъ побѣду и трудъ великъ
В лѣт ҂ѕ҃ ф҃ к҃ и Роди сѧ оу ярослава с҃нъ
и нареч имѧ ѥму володимеръ
В лѣт ҂ѕ҃ ф҃ к҃ ѳ Приде брѧчиславъ с҃нъ изѧславль внукъ володимърь на новъгородъ
и зая новъгородъ
и поимъ новгородцѣ и имѣнье ихъ поиде полотьску ѡпѧть
и пришедшю ему к судомири рѣцѣ и ярославъ ис кыева въ з҃ д҃нь постиже и ту
и побѣди ярославъ брѧчислава
и новгородцѣ вороти новугороду
а брѧчиславъ бѣжа полотьску
В лѣт ҂ѕ҃ ф҃ л҃ Приде ярославъ къ берестию
въ си же времена мьстиславу сущю тмутороканю поиде на касогы
слышавъ же се кнѧзь касожьскыи редедѧ изиде противу тому
и ставшема ѡбѣма полкома противу собѣ и реч редедѧ къ мьстиславу
что ради губивѣ дружину межи собою
но сы.идевѣ сѧ сама боротъ
да аще ѡдолѣешї ты то возмеши имѣнье мое и жену мою и дѣти моѣ ї землю мою
аще ли азъ ѡдолѣю то възму твое все
и реч мьстиславъ
тако буди
и реч редедѧ ко мьстиславу
не ѡружьемь сѧ бьевѣ но борьбою
и яста сѧ бороти крѣпко
и надолзѣ борющема сѧ има нача изнемагати мьстиславъ
бѣ бо великъ и силенъ редедѧ
и реч мьстиславъ
ѡ прчстая бц҃е помози ми
аще бо ѹдолѣю сему сзижю цр҃квь во имѧ твое
и се рекъ оудари имь ѡ землю
и вынзе ножь
зарѣза редедю
шедъ в землю ѥго взѧ все имѣнье ѥго жену ѥго и дѣти ѥго
и дань възложи на касогы
и пришедъ тьмутороканю заложи црк҃вь с҃тыя бц҃а
и созда ю яже стоить и до сего дн҃е тьмуторокани
В лѣт ҂ѕ҃ ф҃ л҃ а Поиде мьстиславъ на ярослава с козары и съ касогы
В лѣт ҂ѕ҃ ф҃ л҃ в Ярославу сущю новѣгородѣ приде мьстиславъ ис тъмутороканѧ кыеву
и и не прияша ѥго кыяне
ѡнъ же шедъ сѣде на столѣ черниговѣ ярославу сущю новѣгородѣ тогда
В се же лѣт Въсташа волъсви в суждали
избиваху старую чадь къ дьяволю наоущенью и бѣсованью гл҃ще яко си держать гобино
бѣ мѧтежь великъ и голодъ по всеи тои странѣ
идоша по волзѣ вси людье в болгары
и привезоша
и тако ѡжиша
слышав же ярославъ волхвы приде суздалю
изъимавъ волхвы расточи
а другыми показни рекъ сице
б҃ъ наводить по грѣхомъ на куюждо землю гладом или моромъ ли ведромь ли иною казнью
а члв҃къ не вѣсть ничтоже
и възвративъ сѧ ярославъ приде новуногороду
и посла за море по варѧгы
и прїде якунъ с варѧгы
и бѣ якунъ слѣпъ
луда бѣ оу него золотомь истъкана
и приде къ ярославу
иде ярославъ съ якуномь на мьстислава
мьстиславъ же слышавъ взиде противу има к листвену
мьстиславъ же с вечера исполчивъ дружину и постави сѣверъ въ чело противу варѧгомъ
а сам ста с дружиною своею по крилома
и бывши нощи быс тма молонья и громъ и дождь
реч мьстиславъ дружинѣ своеи
поидемъ на не
и поиде мьстиславъ и ярославъ противу собѣ
и сступи сѧ чело сѣверъ съ варѧгы
и быс сѣча силна
яко посвѣтѧше молонья блещашеть сѧ ѡружье
и бѣ гроза велика и сѣча силна и страшна
видѣв же ярославъ яко побѣжаемъ есть побѣже съ якуномъ кнѧземь варѧжьскым
и якунъ ту ѿбѣже луды златоѣ
ярославъ же приде новугороду
а якунъ иде за море
мьстиславъ же ѡ светъ заоутра видѣвъ лежачиѣ сѣчены ѿ своих сѣверъ и варѧгы ярославлѣ и реч
кто сему не радъ
се лежить сѣверѧнинъ
а се варѧгъ
а дружина своя цѣла
и посла мьстиславъ по ярославѣ гл҃ѧ
сѧди в своемь кыевѣ
ты еси старѣишеи братъ
а мнѣ буди си сторона
и не смѧше ярославъ ити в кыевъ дондеже смириста сѧ
и сѣдѧше мьстиславъ черниговѣ
а ярославъ новѣгородѣ
и бѣяху кыевѣ мужи ярославли з҃ лѣт
быс и роди сѧ другыи сн҃ъ
и нареч имѧ ему изѧславъ
В лѣт ҂ѕ҃ ф҃ л҃ д Ярославъ совокупи воя многы
и приде кыеву
и створи миръ с братом своим мьстиславомь оу городьцѧ
и раздѣлиста по днѣпръ русьскую землю
ярославъ прия сю сторону
а мьстиславъ ѡну
и начаста жити мирно и в братолюбьствѣ
и оуста оусобица и мѧтежь
и быс тишина велика в земли
В лѣт ҂ѕ҃ ф҃ л҃ е Роди сѧ г҃.и сн҃ы ярославу
и нареч имѧ ему с҃тославъ
В лѣт ҂ѕ҃ ф҃ л҃ ѕ Знаменье яви сѧ на нб҃си яко видѣти всеи земли
В лѣт ҂ѕ҃ ф҃ л҃ з Мирно быс
В лѣт ҂ѕ҃ ф҃ л҃ и Ярославъ бзы взѧлъ
и роди сѧ ярославу д҃.и сн҃ъ
и нареч имѧ ему всеволодъ
семь же лѣт Иде ярославъ на чюдь
и побѣди я
и постави градъ юрьевъ
в се же времѧ оумре болеславъ великыи в лѧсѣхъ
и быс мѧтежь в земли лѧдьскѣ
вставше людье избиша еппсы и попы и бояры своя
и быс в нихъ мѧтежь
В лѣт ҂ѕ҃ ф҃ л҃ ѳ Ярославъ и мьстиславъ собраста вои многъ
идоста на лѧхы
и заяста грады червеньскыя ѡпѧть
и повоеваста лѧдьскую землю
и многы лѧхы приведоста
и раздѣливша я ярославъ посадї по ръси
и суть до сего дн҃е
В лѣт ҂ѕ҃ ф҃ м҃ Ярославъ поча ставити городы по ръси
В лѣт ҂ѕ҃ ф҃ м҃ а Мьстиславичь еоустафии оумре
В лѣт ҂ѕ҃ ф҃ м҃ в
В лѣт ҂ѕ҃ ф҃ м҃ г
В лѣт ҂ѕ҃ ф҃ м҃ д Мьстиславъ изиде на ловы
разболѣ сѧ и оумре
и положиша и оу стаг сп҃са юже самъ заложилъ
бѣ бо въздано ея при немь възвыше яко на кони стояще досѧщи
бѣ же мьстиславъ дебелъ тѣломь черменъ лицем великыма ѡчима храборъ на рати млтсвъ
любѧше дружину по велику
имѣнья не щадѧше ни питья
ни ѣденья бранѧше
по семь же перея власть ѥго всю ярославъ
и быс самовластець русьстѣи земли
иде ярославъ новугороду
и посади сн҃а своего володимера новѣгородѣ
еппса постави жидѧту
и в се времѧ роди сѧ ярославу сн҃ъ
нарекоша имѧ ему вѧчеславъ
ярославу же сущю новѣгородѣ вѣсть приде ѥму яко печенѣзи ѡстоять кыевъ
ярославъ събра вои многъ варѧгы и словѣни
приде кыеву
и вниде в городъ свои
и бѣ печенѣгъ бе щисла
ярославъ выступи из града
и исполчи дружину
постави варѧгы посредѣ
а на правѣи сторонѣ кыяне
а на лѣвѣмь крилѣ новгородци
сташа пред градомь
печенѣзи приступиша и почаша
и сступиша сѧ на мѣсто иде же стоить нынѣ с҃тая соѳья митрополья русьская
бѣ бо тогда поле внѣ града
и быс сѣча зла
и ѡдва ѡдолѣ к вечеру ярославъ
и побѣгша печенѣзи разно
и не вѣдѧху сѧ камо бѣжати
тонѧху въ сѣтомли
инѣ же въ инѣхъ рѣкахъ
а прокъ ихъ пробѣгоша и до сего дн҃е
в сеже лѣто всади ярославъ судислава в порупъ брата своѥго плесковѣ
ѡклеветанъ к нему
В лѣт ҂ѕ҃ ф҃ м҃ е Заложи ярославъ городъ великыи
оу негоже града суть златая врата
заложи же и црк҃вь ст҃ыя соѳья митрополью
и посемь црк҃вь на золотыхъ воротѣхъ ст҃ое бц҃е блг҃вѣщенье
посемь ст҃аго геѡргия манастырь и ст҃ыя ирины
и при семь нача вѣра хсьяньска плодити сѧ и раширѧти
и черноризьци почаша множити сѧ
и манастыреве починаху быти
и бѣ ярославъ любѧ црк҃вныя оуставы
попы любѧше повелику излиха же черноризьцѣ
и книгамъ прилежа и почитая е часто в нощи и въ дн҃е
и собра письцѣ многы
и прекладаше ѿ грекъ на словѣньское писмо
и списаша книгы многы
и сниска имиже поѹчаще сѧ вѣрнии людье наслажают сѧ оученья бжтсвенаго
яко же бо се нѣкто землю разорить другыи же насѣеть ини же пожїнають и ядѧть пищю бескудну тако и сь
ѡц҃ь бо сего володимеръ взора и оумѧчи рекше крщ҃ньемь просвѣтивъ
сь же насѣя книжными словесы срцда вѣрных людии
а мы пожинаемъ оученье приѥмлюще книжное
велика бо бываѥть полза ѿ оученья книжного
книгами бо кажеми и оучими ѥсмы пути покаянью
мдрсть бо ѡбрѣтаѥмъ и въздержанье ѿ словесъ книжныхъ
се бо суть рѣкы напаяюще вселеную
се суть исходища мости
книгамъ бо есть неищетная глубина
сими бо в печали оутѣшаѥми есмы
си суть оузда въздержанью
мдртсь бо велика есть якоже и симонъ хвалѧ е гл҃ше
азъ прмдсрть вселих свѣтъ разумъ и мысль
азъ призвах страхъ гснь
мои съвѣти
моя мдрсть
мое оутверженье
моя крѣпость
мною црсве цртсвують
а силнии пишють правду
мною вельможа величают сѧ
и мч҃тли держать землю
азъ любѧщая мѧ люблю
ищющи мене ѡбрѧщють
аще бо поищеши въ книгахъ мдрсти прилѣжно то ѡбрѧщеши велику ползу дш҃и своеи
иже бо книгы часто чтеть то бесѣдуеть с бо҃мь или ст҃ыми мужи
почитая пррч҃скыя бесѣды и еуагльская оученья и аплская житья ст҃хъ ѡ҃ць въсприемлеть д҃ша велику ползу
ярославъ же се якож реком любимъ бѣ книгамъ
многы написавъ положи в ст҃ѣи соѳьи црк҃ви юже созда самъ
оукраси ю златомь и сребромь и ссуды и црк҃вными
в неи же ѡбычныя пѣсни б҃у въздають в годы ѡбычныя
и ины црк҃ви ставлѧше по градомъ и по мѣстомъ поставлѧя попы и дая имъ ѿ имѣнья своѥго ѹрокъ велѧ имъ оучити люди понеже тѣмь есть поручено б҃мь и приходити часто къ црк҃вамъ
и оумножиша сѧ прозвутери людье хсьяньстии
радоваше сѧ ярославъ вида множьство црк҃вии и люди хьсяны зѣло
а врагъ сѣтовашеть сѧ побѣжаемъ новыми людьми хьсяньскыми
В лѣт ҂ѕ҃ ф҃ м҃ ѕ Ярославъ иде на ятвѧгы
В лѣт ҂ѕ҃ ф҃ м҃ з Сщсена быс цр҃кы с҃тыя бц҃ѧ юже созда володимеръ ѡц҃ь ярославль митрополитомь ѳеѡпомтомь
В лѣт ҂ѕ҃ ф҃ м҃ и Ярославъ иде на литву
В лѣт ҂ѕ҃ ф҃ м҃ ѳ Иде ярославъ на мазовъшаны въ лодьяхъ
В лѣт ҂ѕ҃ ф҃ н҃ Иде володимеръ сн҃ъ ярославль на ямь
и побѣдивъ я
и помроша кони оу вои володимерь яко и ѥще дышющимъ конемъ съдираху хзы с нихъ
толикъ бо бѣ моръ в коних
В лѣт ҂ѕ҃ ф҃ н҃ а Посла ярославъ сн҃а своѥго володимера на грькы
и вда ему вои многъ
а воевотьство поручи вышатѣ ѡц҃ю яневу
и поиде володимеръ в лодьях
и придоша в дунаи
поидоша к цсрюграду
и быс бурѧ велика
и разби корабли руси
и кнѧжь корабль разби вѣтръ
и взѧ кнѧзѧ в корабль иванъ творимиричь воеводы ярославлѧ
прочии же вои володимери ввержени быша на брегъ числомь ҂ѕ҃
И хотѧще поити в русь и идѧше с ними ѿ дружины кнѧжее
и реч
азъ поиду с ними
и высѣде ис корѧблѧ с ними
аще живъ буду с нимь
аще погыну то с друженою
и подиоша хотѧще в русь
и быс вѣсть грькомъ яко избило море русь
и пославъ цр҃ь именемь мономахъ по руси ѡлѧдии д҃і
Володимеръ же видѣвъ с дружиною яко идут по немь въспѧтивъ сѧ изби ѡлѧди гречьскыя
и възврати сѧ в русь ссѣдавше сѧ в кораблѣ своѣ
вышату же яша съ извержеными на брегъ
и приведоша я црсюграду
и слѣпиша руси много
по трехъ же лѣтѣхъ миру бывшю пущенъ быс вышата в русь къ ярославу
в сиже времена вдасть ярославъ сестру свою за казимира
и вдасть казимиръ за вѣно людии н҃ сотъ
В лѣт ҂ѕ҃ ф҃ н҃ в И выгребоша в҃ кнѧзѧ ярополка и ѡльга сна с҃тославлѧ
и кртсиша кости ею
и положиша я въ црксви с҃тыя бц҃а
в сеже лѣт оумре брѧчиславъ сн҃ъ изѧславль внукъ володимерь ѡц҃ь всеславль
и всеславъ сн҃ъ ѥго сѣде на столѣ ѥго
ѥго же роди мт҃и ѿ вълхвованья
мт҃ри бо родивши ѥго быс ѥму язвено на главѣ ѥго
рекоша бо волсви мт҃ри ѥго
се язвено навѧжи на нь да носить е до живота своѥго
еже носить всеславъ и до сего дн҃е на собѣ
сего ради немлтсвъ есть на кровьпролитье
В лѣт ҂ѕ҃ ф҃ н҃ г Заложи володимеръ с҃тую соѳью новѣгородѣ
В лѣт ҂ѕ҃ ф҃ н҃ д
В лѣт ҂ѕ҃ ф҃ н҃ е Ярославъ иде на мазовшаны
и побѣди е
и кнѧзѧ ихъ оуби моиславъ
и покори я казимиру
В лѣт ҂ѕ҃ ф҃ н҃ ѕ
В лѣт ҂ѕ҃ ф҃ н҃ з
В лѣт ҂ѕ҃ ф҃ н҃ и Престави сѧ жена ярославлѧ кнѧгыни
В лѣт ҂ѕ҃ ф҃ н҃ ѳ Постави ярославъ лариѡна митрополитомь русина въ с҃тѣи соѳьи собравъ еппсы
И се да скажемъ что ради прозва сѧ печерьскыи манастырь
б҃олюбивому бо кнѧзю ярославу любѧщю берестовое и црк҃вь ту сущюю с҃тхъ апслъ и попы многы набдѧщю в нихже бѣ презвутеръ именемь лариѡнъ мужь бл҃гъ книженъ и постникъ
хожаше с берестоваго на днѣпръ на холмъ кдѣ нынѣ ветхыи манастырь печерьскыи
ту млт҃ву творѧше
бѣ бо ту лѣсъ великъ
ископа печерку малу двусажену
и приходѧ с берестового ѿпѣваше часы
и молѧше сѧ ту б҃у в таинѣ
посемь же б҃ъ кнѧзю вложи въ срдце
и постави и митрополитомь в с҃тѣи соѳьи
а си печерка тако ста
и не по мнозѣхъ д҃нехъ бѣ нѣкыи члв҃къ именемь мирьскымь ѿ града любча
и възложи сему б҃ъ в срцде въ страну ити
ѡнъ же оустреми сѧ в с҃тую гору
и видѣ ту манастырь сущи
и ѡбиходивъ възлюбивъ чернечьскыи ѡбраз приде в манастырь
ту и оумоли игумена того да бы на нь възложилъ ѡбраз мнишьскыи
ѡн же послушавъ ѥго постриже и нарекъ имѧ ѥму антонии наказавъ ѥго и наоучивъ чернечьскому ѡбразу
и реч ѥму
иди в русь ѡпѧть
и буди блгсвлнье ѿ с҃тыя горы
и реч ѥму яко
ѿ тебе мнози черньцї быти имуть
блгсви и
и ѿпусти ѥго рекъ ѥму
иди с миромь
антонии же приде кыеву
и мыслѧше кдѣ бы жити
и ходи по манастыремъ
и не възлюби б҃у ни хотѧщю
и поча ходити по дебремъ и по гора ища кдѣ бы ему б҃ъ показалъ
и приде на холмъ идѣ бѣ лариѡнъ ископалъ печрку
и възлюби мѣсто се
и всели сѧ в не
и нача молити сѧ б҃у со слезами гл҃ѧ
гси оувтерди мѧ в мѣстѣ семь
и да будеть на мѣстѣ семь блгсвнье ст҃ыя горы и моѥго игумена иже мѧ постригалъ
и поча жити ту молѧ б҃а ядыи хлѣбъ сухъ и тоже чересъ дн҃ь и воды в мѣру вкушая копая печеру
и не да собѣ оупокоя дн҃ь и нощь в трудѣхъ пребывая въ бдѣньи и в млт҃вахъ
по семь же оувѣдѣша добрии члв҃ци
и приходѧху к нему приносѧще же ѥму еже на потребу бѣ
и прослу якоже великыи антонии
приходѧще к нему просѧху оу него блгвня
по семь же преставльшю сѧ великому кнѧзю ярославу прия власть сн҃ъ ѥго изѧславъ
и сѣде кыѥвѣ
антонии же прославленъ быс в русьскѣи земли
изѧславъ же оувѣдѣвъ житье ѥго приде с дружиною своѥю просѧ оу него блгвнсья и млт҃вы
и оувѣданъ быс всѣми великыи антонии и чтимъ
и начаша приходити к нему братя
и нача приимати и постригати я
и собра сѧ братьи к нему числомь в҃і
ископаша печеру велику и црк҃вь и кѣльи яже суть и до сего д҃не в печерѣ подъ ветхымь манастыремь
совъкупленѣ же братьи реч имъ антонии
се б҃ъ васъ братья совъкути
и ѿ блгвнсья есте ст҃ыя горы
имь же мене постриже игуменъ ст҃ыя горы
а язъ васъ постригалъ
да буди блгсвнье на васъ перво ѿ б҃а а второе ѿ ст҃ыя горы
и се рекъ имъ
жївѣте же собѣ
и поставлю вы игумена
а самъ хочю въ ѡну гору ити единъ якож и преже бѧхъ ѡбыклъ оуединивъ сѧ
и постави имъ игуменомь варлама
а самъ иде в гору
и ископа печеру яже есть подъ новымь манастырем
в неиже сконча животъ свои живъ в добродѣтели не выходѧ ис печеры лѣт м҃ никдѣже
в неиже лежать мощѣ ѥго и до сего дн҃е
братя же съ игуменомь живѧху
и оумножившим сѧ братьи в печерѣ и помыслиша поставити внѣ печеры манастырь
и приде игуменъ и братья ко антонью
и рекоша ѥму
ѡч҃е оумножило сѧ братьѣ
а не можемъ сѧ вмѣстити в печеру
да бы б҃ъ повелѣлъ и твоя млт҃ва да быхомъ поставили црк҃вьцю внѣ печеры
и повелѣ имъ антонии
ѡни же поклониша сѧ ему
и поставиша црк҃вьцю малу надъ пещерою во имѧ ст҃ыя бц҃а оуспенье
и нача б҃ъ оумножати черноризцѣ млт҃вми ст҃ыя бц҃а
и съвѣтъ створиша братя со игуменомь поставити манастырь
и идоша братя ко антонью
и рѣша
ѡч҃е братя оумножают сѧ
а хотѣли быхомъ поставити манастырь
антонии же радъ бывъ
блгснъ б҃ъ ѡ всемь
и млт҃ва ст҃ыя бц҃а и сущихъ ѡц҃ь иже в ст҃ѣи горѣ да будеть с вами
и се рекъ посла ѥдиного ѿ братьѣ ко изѧславу кнѧзю река тако
кнѧже мои се б҃ъ оумножаеть братю
а мѣстьце мало
да бы ны далъ гору ту яже есть надъ печерою
изѧславъ же слышавъ и радъ быс
посла мужь свои
и вда имь гору ту
игумен же и братя заложиша црк҃вь велику
и манастырь ѡгородиша а съ столпьемь
кельѣ поставиша многы
црк҃вь свершиша
и иконами оукрасиша
и ѿтолѣ почаша печерскыи манастырь
имьже бѣша жили черньци преже в печерѣ
а ѿ того прозва сѧ печерскыи манастырь
есть же манастырь печерскыи ѿ блгснья ст҃ыя горы пошелъ
манастыреви же свершену игуменьство держащю варламови изѧславъ же постави манастырь ст҃аго дмитрия
и выведе варлама на игуменьство к ст҃му дмитрию хотѧ створити вышнии сего манастырѧ надѣя сѧ б҃атьствѹ
мнози бо манастыри ѿ црсь и ѿ бояръ и ѿ б҃атьства поставлени
но не суть таци каци суть поставлени слезами пощеньемь млт҃вою бдѣньемь
антонии бо не имѣ злата ни сребра
но стѧжа слезами и пощеньемь яко же гл҃ахъ
варламу же шедъшю к ст҃му дмитрию свѣтъ створше братья идоша к старцю антонью
и рекоша
постави намъ игумена
ѡн же реч имъ
кого хощете
ѡни же рѣша
кого хощеть б҃ъ и ты
и реч имъ
кто болии въ васъ акъже ѳѡдосии послушьливыи кроткыи смѣреныи
да сь будеть вамъ игуменъ
братя же ради бывше поклониша сѧ старцю
и поставиша ѳеѡдосья игуменом братьѣ чїсломь к҃
ѳеѡдосу же приемшю манастырь поча имѣти въздержанье и велико щенье и млт҃вы съ слезами
и совокуплѧти нача многы черноризьци
и совокупи братьѣ числомь р҃
и нача искати правила чернечьскаго
и ѡбрѣте сѧ тогда михаилъ чернець манастырѧ студиискаго иже бѣ пришелъ изъ грекъ с митрополитомь геѡргиемь
и нача оу него искати оустава чернець студиискых
и ѡбрѣтъ оу него исписа
и оустави въ манастыри своемь како пѣти пѣнья манастырьская и поклонъ какъ держати и чтенья почитати и стоянье в црк҃ви и весь рѧдъ црк҃вныи трѧпезѣ сѣданье и что ясти в кыя дн҃и все съ оуставленьемь
ѳеѡдосии все то изъѡбрѣтъ предасть манастырю своему
ѿ того же манастырѧ переяша вси манастыреве оуставъ
тѣмь же почтенъ есть манастырь печерьскыи старѣе всего
ѳеѡдосьеви же живущю в манастыри и правѧщю добродѣтелное житье и чернечьское правило и приимающю всѧкого приходѧщаго к нему к нему же и азъ придохъ худыи и недостоиныи рабъ
и приятъ мѧ лѣт ми сущю з҃і ѿ роженья моѥго
се же написахъ и положихъ в кое лѣто почалъ быти манастырь и что ради зоветь сѧ печерьскыи
а ѡ ѳеѡдосовѣ житьи акы скажемъ
В лѣт ҂ѕ҃ ф҃ ѯ҃ Престави сѧ володимеръ сн҃ъ ярославль старъ новѣгородѣ
и положенъ быс в ст҃ѣи соѳьи юже бѣ самъ создалъ
В лѣт ҂ѕ҃ ф҃ ѯ҃ а Ѿ всеволода роди сѧ с҃нъ
и нарече имѧ ему володимеръ ѿ црцсѣ грькынѣ
В лѣт ҂ѕ҃ ф҃ ѯ҃ в Престави сѧ великыи кнѧзь русьскыи ярославъ
и еще бо живущю ѥму нарѧди сн҃ы своя рекъ имъ
се азъ ѿхожю свѣта сего снв҃е мои
имѣите в собѣ любовь понеже вы есте братя единого ѡц҃а и мтр҃е
да аще будете в любви межю собою б҃ъ будеть в васъ и покоривыть вы противныя подъ вы
и будете мирно живуще
аще ли будете ненавидно живуще в распрѧхъ и которающе сѧ то погыбнете самї землю ѡц҃ь своихъ и дѣдъ своихъ иже налѣзоша трудомь своимь великымъ
но пребываите мирно послушающе брат брата
се же поручаю в собе мѣсто столъ старѣишему сн҃у моему и брату вашему изѧславу кыевъ
сего послушаите якож послушасте мене
да то вы будеть в мене мѣсто
а ст҃ославу даю черниговъ а всеволоду переяславль а вѧчеславу смолинескъ
и тако раздѣли имъ грады заповѣдавъ имъ не преступати предѣла братнѧ ни сгонити рекъ изѧславу
аще кто хощеть ѡбидѣти брата своего то ты помагаи ѥгоже обидѧть
и тако ѹрѧди сн҃ы своя пребывати в любви самому же болну сущю
и пришедшю вышегороду разболѣ сѧ велми
изѧславу тогда сущю а ст҃ославу володимери
вселоду же тогда сущю у ѡц҃ѧ
бѣ бо любимъ ѡц҃емь паче всее братьи
е же имѧше присно ѹ собе
ярославу же приспѣ конець житья
и предасть дш҃ю свою в суботу а҃ пос с҃таго ѳеѡдора
всеволодъ же спрѧта тѣло ѡц҃а своѥго
възложьше на сани везоша и кыеву попове поюще ѡбычныя пѣсни
плакаша сѧ по немь людье
принесъ положиша и в рацѣ мороморѧнѣ в црк҃ви ст҃ое соѳьѣ
и плака сѧ по немь всеволодъ и людье вси
живе же всѣхъ лѣт о҃ и ѕ҃
Начало же кнѧженья изѧславлѧ кыевѣ
Пришедъ изѧславъ сѣде кыевѣ ст҃ославъ черниговѣ всеволодъ переяславли игорь володимери вѧчеславъ смолиньскѣ
В сеже лѣто иде всеволодъ на торкы
И побѣди торкы в семьже лѣт
Приходи болушь с половьци
и створи всеволодъ миръ с ними
и возвратиша сѧ вспѧть ѿнюду же пришли
В лѣт ҂ѕ҃ ф҃ ѯ҃ д
В лѣт ҂ѕ҃ ф҃ ѯ҃ е Престави сѧ вѧчеславъ сн҃ъ ярославль смолиньскѣ
и посадиша игорѧ смолиньскѣ из володимерѧ введше
В лѣт ҂ѕ҃ ф҃ ѯ҃ ѕ Побѣди изѧславъ голѧди
В лѣто ҂ѕ҃ ф҃ ѯ҃ з Изѧславъ с҃тославъ и всеволодъ высадиша строя своѥго ис поруба
сидѣ бо лѣт к҃ и д҃
Заводивъше кртсу и быс чернцемь
В лѣт ҂ѕ҃ ф҃ ѯ҃ и Престави сѧ игорь сн҃ъ ярославль
в семь же лѣт Изѧславъ и ст҃ославъ и всеволодъ и всеславъ совокупи вои бещислены
поидоша на конихъ и в лодьяхъ бещислено множьство на торкы
се слышавше торци оубояша сѧ пробѣгоша
и до сего дн҃е и помроша бѣгаючи бж҃ьимь гнѣвомь гоними ѡви ѿ зимы друзии же гладомь ини же моромь и судомь бж҃ьимъ
тако б҃ъ избави хьсяны ѿ поганыхъ
В лѣт ҂ѕ҃ ф҃ ѯ҃ ѳ Придоша половци первое на русьскую землю воеватъ
всеволодъ же изиде противу имъ мцса ѳевралѧ въ в҃ дн҃ь
И бившимъ сѧ имъ побѣдиша всеволода
и воевавше ѿидоша
се быс первоѥ зло ѿ поганых и безбожныхъ врагъ
быс же кнѧзь ихъ искалъ
В лѣт ҂ѕ҃ ф҃ о҃
В лѣт ҂ѕ҃ ф҃ о҃ а Судиславъ престави сѧ ярославль братъ
и погребоша и въ црк҃ви стаг геѡргия
в се же лѣт новѣгородѣ иде волховъ вспѧть дн҃ии е҃
се же знаменье не добро быс
на д҃.е бо лѣт Пожже всеславъ градъ
В лѣт ҂ѕ҃ ф҃ о҃ в Бѣжа ростиславъ тмутороканю сн҃ъ володимерь внукъ ярославль
ростиславъ же ѿступи кромѣ изъ гра не оубоявъ сѧ ѥго но не хотѧ противу строѥви своѥму ѡружья взѧти
ст҃ославъ же пришедъ тмутороканю посади сн҃а своѥго пакы глѣба
възврати сѧ ѡпѧть
ростиславъ же пришедъ пакы выгна глѣба
и приде глѣбъ къ ѡцтю своѥму
ростиславъ же сѣде тмуторокани
в се же лѣт всеславъ рать почалъ
в си же времена быс знаменье на западѣ
звѣзда превелика лучѣ имущи акы кровавы въсходѧщи с вечера по заходѣ солнечнѣмь
и пребыс за з҃ дн҃ии
Се же проявлѧше не на добро
по семь бо быша оусобицѣ много и нашествие поганыхъ на русьскую землю
си бо звѣзда бѣ акы кровава
проявлѧющи крови пролитье бѧше
в си же времена быс дѣтищь вверьженъ в ыстомль
ѥго же дѣтища выволокоша рыболове въ неводѣ
ѥго же позоровахомъ до вечера
и пакы ввергоша и в воду
бѧшеть бо сиць
на лици ѥму срамнии оудове
иного нелзѣ казати срама ради
пред симь же временемь и сл҃нце премѣни сѧ
и не быс свѣтло
но акы мцсь быс
ѥгоже невѣгласи гл҃ють снѣдаѥму сущю
се же бывають сица знаменья не на добро
мы бо по сему разумѣемъ якож древле при антиѡсѣ въ иерлмсѣ случи сѧ
внезапу по всему граду за м҃ дн҃ии явлѧти сѧ на вздусѣ на конихъ рищющимъ въ ѡружьи златы имуща ѡдежѣ и полкы ѡбоя явлѧемы и ѡружьемъ двизающим сѧ
се же проявлѧше нахоженье антиѡхово нашествие на иерлсмъ
по семь же при неронѣ црси в том же іерлмсѣ восия звѣзда на ѡбразъ копииныи надъ градомь
се же проявлѧше нахоженье рати ѿ римлѧнъ
и паки сице же быс при оустиньянѣ црси
звѣзда восия на западѣ испущающи луча юже прозываху блистаницю
и быс блистающи д҃нии к҃
По сем же быс звѣздамъ теченье с вечера до заоутрья яко мнѣти всѣмъ яко падають звѣзды
и пакы слн҃це без лучь сьяше
се же проявлѧше крамолы недузи члквомъ оумертвие бѧше
пакы же при маврикии црси быс сице
жена дѣтищь роди безъ ѡчью и без руку
в чересла бѣ ѥму рыбии хвостъ прирослъ
и песъ роди сѧ шестоногъ
въ аѳрикии же в҃ дѣтища родиста сѧ единъ ѡ д҃.хъ ногахъ а другыи ѡ двою главу
по семь же быс при костѧнтинѣ иконоборци сн҃а леѡнова теченье звѣздное быс на нб҃ѣ
ѿторваху бо сѧ на землю яко видѧщим мнѣти кончину
тогда же въздухъ възлия сѧ повелику
в сурии же быс трусъ великъ
земли расѣдши сѧ трии поприщь изиде дивно и землѣ мыка члв҃чскымь глсмь гл҃щи и проповѣдающи наитье языка
еже и быс
наидоша бо срацини на палестиньскую землю
знаменья бо въ нб҃си или звѣздах ли слн҃ци ли птицами лї етеромь чимъ не блг҃о бываѥть
но знаменья сицѧ на зло бывають
ли проявленье рати ли гладу ли смр҃ть проявьлѧеть
В лѣт ҂ѕ҃ ф҃ о҃ д Ростиславу сущю тмуторокани и емлющю дань оу касогъ и оу инѣхъ странах сего же оубоявше сѧ грьци послаша с лестью котопана
ѡному же прїшедшю к ростиславу и ввѣрившю сѧ ѥму чтѧшеть и ростиславъ
единою же пьющо ростиславу с дружиною своею реч котопанъ
кнѧже хочю на тѧ пити
ѡному же рекши
пии
ѡн же испивъ половину а половину дасть кнѧзю дотиснувъ сѧ палцемь в чашю
бѣ бо имѣя под ногтемъ растворенье смрт҃ное
и вдасть кнѧзю оурекъ смр҃ть до дн҃е семаго
ѡному же испившю котопан же пришедъ корсуню повѣдаше яко в сии дн҃ь оумреть ростиславъ
яко же и быс
сего же котопана побиша каменьемь корсуньстии людье
бѣ же ростиславъ мужь добль ратенъ взрастомь же лѣпъ и красенъ лицемь и млствъ оубогымъ
и оумре мцса ѳевралѧ въ г҃ дн҃ь
И тамо положенъ быс въ црк҃ви ст҃ыя бц҃а
В лѣт ҂ѕ҃ ф҃ о҃ е Зарати сѧ всеславъ сн҃ъ брѧчиславль полочьскѣ
и зая новъгородъ
ярославичи же трие изѧславъ ст҃ославъ всеволодъ совокупивше вои идоша на всеслава зимѣ сущи велицѣ
и придоша ко мѣньску
и мѣнѧне затвориша сѧ в градѣ
си же братя взѧша мѣнескъ
исѣкоша мужѣ
а жены и дѣти вдаша на щиты
и поидоша к немизѣ
и всеславъ поиде противу
и совокупиша сѧ ѡбои на немизѣ мцса марта въ г҃ дн҃ь
И бѧше снѣгъ великъ
поидоша противу собѣ
и бы сѣча зла
и мнози падоша
и ѡдолѣша изѧславъ ст҃ославъ всеволодъ
всеславъ же бѣжа
по семь же мцса иоулѧ въ і҃ дн҃ь Изѧславъ ст҃ославъ всеволодъ цѣловавше кртсъ чтсныи къ всеславу рекше ѥму
приди к намъ
яко не створимъ ти зла
ѡн же надѣявъ сѧ цѣлованьи кртса и приѣхавъ в лодьи чересъ днѣпръ
изѧславу же в шатеръ предъидущю и тако яша всеслава на рши оу смолиньска и преступивше кртсъ
изѧславъ же приведъ всеслава кыеву всади и в порубъ съ двѣма сн҃ома
В лѣт ҂ѕ҃ ф҃ о҃ ѕ Придоша иноплеменьници на русьску землю половьци мнози
изѧславъ же и ст҃ославъ и всвеолодъ изидоша противу имъ на льто
и бывши нощи подъидоша противу собѣ
грѣх же ради нашихъ пусти б҃ъ на ны поганыя
и побѣгоша русьскыи кнѧзи
и побѣдиша половьци
наводить бо б҃ъ по гнѣву своему иноплеменьникы на землю
и тако скрушенымъ имъ въспомѧнут сѧ къ б҃у
оусобная же рать бываеть ѿ соблажненья дьяволѧ
б҃ъ бо не хощеть зла члв҃кмъ но бл҃га
и дьяволъ радует сѧ злому оубииству и крови пролитью подвизая свары и зависти братоненавидѣнье клеветы
земли же согрѣшивше которѣи любо казнить б҃ъ смр҃тью ли гладомъ ли наведенье поганыхъ ли ведромъ ли гусѣницею ли инѣми казньми
аще ли покаявше сѧ будемъ в нем же ны б҃ъ велить жити
гл҃еть бо прр҃кмъ намъ
ѡбратите сѧ ко мнѣ всѣмъ срцдмь вашимъ постомъ и плачемъ
да аще сице створимъ всѣхъ грѣхъ прощени будемъ
но мы на злоѥ възвращаем сѧ акы свинья в калѣ грѣховнѣмь присно калѧюще сѧ
и тако пребываемъ
тѣм же прр҃кмъ нам гл҃еть
мѣхъ реч яко жестокъ ѥси и шия желѣзная твоя
того ради оудержахъ ѿ васъ дождь
предѣлъ ѥдинъ ѡдождихъ
а другаго не ѡдождихъ
исше
поразихъ вы зноемь и различными казньми
то и тако не ѡбратисте сѧ ко мнѣ
сего ради винограды вашѣ и смоковье ваше нивы и дубравы ваша истрохъ
гл҃еть гсь
а злобъ вашихъ не могохъ истерти
послахъ на вы различныя болѣзни и смерти тѧжкыя
и на скоты казнь свою послах
то и ту не ѡбратисте сѧ но рѣсте
мужаѥмъ сѧ
доколѣ не насытисте сѧ злобъ вашихъ
вы бо ѹклонисте сѧ ѿ пути моѥго
гл҃еть гсь
и соблазнисте многы
почто не сдерзасте сѧ ѡ грѣсѣхъ вашихъ
но ѹклонисте законы моя
и не схранисте ихъ
ѡбратите сѧ ко мьнѣ
и ѡбращю сѧ к вамъ
гл҃ть гсь
и азъ ѿверзу вамъ хлѧбі нбнсыя
и ѿвращю ѿ васъ гнѣвъ мои дондеже все ѡбилуеть вамъ
и не имуть изнемощи виногради ваши ни нивы
но вы ѡтѧжасте на мѧ словеса ваша глщ҃е
суѥтенъ работаяи б҃у
оусты же чтуть мѧ
а срцде ихъ далече ѿстоить мене
его ради ихже просимъ. учимъ
будеть бо реч ѥгда призовете мѧ азъ же не послушахъ васъ
взищете мене зли
и не ѡбрѧщете
не всхотѣша бо ходити по путемъ моим
да того ради затворѧет сѧ нб҃о
ѡво ли злѣ ѿверзаѥт сѧ градъ в ожа мѣсто пуская ѡво ли мразомь плоды оузнаблѧя и землю зноемь томѧ наших ради злобъ
аще ли сѧ покаѥмъ ѿ злобъ наших то акы чадомъ своимъ дасть нам всѧ прошенья
и ѡдожди нам дождь ранъ и позденъ
и наполнѧт сѧ гумна ваша пшеницѣ
пролѣют сѧ точила винная и масльная
и въздам вамъ за лѣта яже пояша прузи и хрустове и гусѣницѧ
сила моя великая Юже послах на вы
гл҃те гсь вседержитель
си слышаще въстѧгнѣмъ сѧ на добро
взищѣте суда
избавите ѡбидимаго
на покаяньѥ придемъ не въздающе зла за зло ни клеветы за клевету
но любовью прилѣпим сѧ гси бз҃ѣ нашемь постомъ и рыданьем слезами ѡмывающе всѧ прегрѣшенья не словомь нарицѧюще сѧ хьсяни а поганьскы живуще
се бо не погански ли живемъ аще оусрѣсти вѣрующе
аще бо кто ѹсрѧщеть черноризца то възвращаѥт сѧ ни ѥдинець ли свинью
то не поганьскы ли се есть
се бо по дьяволю наоученью кобь сию держать
друзии же и закыханью вѣрують еже бываеть на дравье главѣ
но сими дьяволъ лстить и другыми нравы всѧчьскыми лестьми преваблѧя ны ѿ б҃а трубами и скоморохы гусльми и русальи
видим бо игрища оутолочена и людїи много множьство яко ѹпїхати начнуть другъ друга позоры дѣюще ѿ бѣса замышленаго дѣла
а црк҃ви стоять
ѥгда же бываѥть годъ молитвы мало ихъ ѡбрѣтаѥт сѧ в цр҃кви
да сего ради казни приемлемъ ѿ б҃а всѧчскыя и нахоженье ратных по бж҃ью повелѣнью
приѥмлем казнь грѣхъ ради наших
мы же на предълежащее възвратим сѧ
Изѧславу же со всеволодомъ кыеву побѣгшю а ст҃ославу чернигову и людье кыевстии прибѣгоша кыеву
и створиша вѣче на торговищи
и рѣша пославше сѧ ко кнѧзю
се половци росули сѧ по земли
даи кнѧже ѡружье и кони
и еще бьем сѧ с ними
изѧслав же сего не послуша
и нача люди ѥго корити на воеводу на коснѧчька
идоша на гору съ вѣча
и придоша на дворъ коснѧчковъ
и не ѡбрѣтше его сташа оу двора брѧчиславлѧ
и рѣша
поидем
высадим дружину свою ис погреба
и раздѣлиша сѧ надвое
половину ихъ иде к погребу
а половина ихъ иде по мосту
си же придоша на кнѧжь дворъ
изѧславу же сѣдѧщю на сѣнехъ с дружиною своею начаша прѣти сѧ со кнѧземъ стояще долѣ
кнѧзю же из оконцѧ зрѧщю и дружинѣ стоящю оу кнѧзѧ реч тукы братъ чюдинь изѧславу
видиши кнѧже людье възвыли
посли атъ всеслава блюдуть
и се ему глщ҃ю другая половина людии приде ѿ погреба ѡтворивше погребъ
и рекоша дружина кнѧзю
се зло есть
посли ко всеславу
атъ призвавше лестью ко ѡконцю пронзуть и мечемь
и не послуша сего кнѧзь
людье же кликнуша и идоша к порубу всеславлю
изѧслав же се видѣвъ со всеволодомъ побѣгоста з двора
людье же высѣкоша вселава ис поруба въ е҃і дн҃ь семтѧбрѧ
и прославиша и средѣ двора кънѧжа
дворъ жь кнѧжь разграбиша бещисленоѥ множьство злата и сребра кунами и бѣлью
изѧслав же бѣжа в лѧхы
по семь же половцемъ воюющим по землѣ русьстѣ ст҃ославу сущю черниговѣ и половцем воюющим ѡколо чернигова ст҃ослав же собравъ дружины нѣколико изиде на нь ко сновьску
и оузрѣша половци идущь полкъ
пристроиша сѧ противу
и видѣвъ ст҃ославъ множьство ихъ и реч дружинѣ своеи
потѧгнѣмъ оуже
нам не лзѣ камо сѧ дѣти
оудариша в конѣ
и ѡдолѣ ст҃ославъ в трех тысѧчахъ
а половець бѣ в҃і тысѧчѣ
и тако бьеми
а друзии потопоша въ сньви
а кнѧзѧ ихъ яша рукама въ а҃ дн҃ь ноябрѧ
И възвратиша сѧ с побѣдою в градъ свои ст҃ославъ
всеслав же сѣде кыевѣ
се же б҃ъ яви силу кртсную понеже изѧславъ цѣловавъ кртсъ и я и
тѣм же наведе б҃ъ поганыя
сего же явѣ избави кртсъ чтнсыи
в дн҃ь бо въздвиженья всеславъ взодхнувъ реч
ѡ кртсе чтсныи понеже к тобѣ вѣровах избави мѧ ѿ рва сего
б҃ъ же показа силу кртсную показанье землѣ русьстѣи да не преступають чтнсаго кртса цѣловавше ѥго
аще ли преступить кто то и здѣ прииметь казнь и на придущемь вѣцѣ казнь вѣчную понеже велика есть сила кртсная
кртсмь бо побѣжени бывають силы бѣсовьскыя
крстмъ бо кнѧзем в бранех пособить
въ бранех крстмъ согражаеми вѣрнии людье побѣжають супостаты противныя
кртсъ бо вскорѣ избавлѧет ѿ напастии призывающим ѥго с вѣрою
ничто же сѧ боять бѣси токмо кртса
аще бо бывають ѿ бѣсъ мечтанья знаменавше лице крстмь прогоними бывають
всеслав же сѣде кыевѣ мцсь з҃
В лѣт ҂ѕ҃ ф҃ о҃ з Поиде изѧславъ с болеславомь на всеслава
всеслав же поиде противу
и приде бѣлугороду всеславъ
и бывши нощи оутаивъ сѧ кыянъ бѣжа из бѣлагорода полотьску
Заутра же видѣша людье кнѧзѧ бѣжавша
възвратиша сѧ кыѥву
и створиша вѣче
послаша сѧ къ ст҃ославу и къ всеволоду глщ҃е
мы оуже зло створили ѥсмы кнѧзѧ своѥго прогнавше
а се веде на ны лѧдьскую землю
а поидѣта в градъ ѡц҃а своѥго
аще ли не хочета то нам неволѧ
зажгоша град свои
ступим въ гречьску землю
и реч имъ ст҃ославъ
вѣ послевѣ к брату своѥму
аще поидеть на вы с лѧхы губити васъ то вѣ противу ѥму ратью
не давѣ бо погубити града ѡц҃а своего
аще ли хощеть с миромь то в малѣ придеть дружинѣ
и оутѣшиста кыяны
ст҃ослав же и всеволодъ посласта къ изѧславу глщ҃е
всеславъ ти бѣжалъ
а не водї лѧховъ кыеву
противна бо ти нѣту
аще ли хощеши гнѣвъ имѣти и погубити град то вѣси яко нама жаль ѡтнѧ стола
то слышавъ изѧславъ ѡстави лѧхы
и поиде с болеславом мало лѧховъ поимъ
посла же пред сн҃а своѥго мьстислава кыеву
и пришед мьстиславъ исѣче иже бѣша высѣкли всеслава числом о҃ чади
А другыя слѣпиша
другыя же без вины погуби не испытавъ
изѧславу же идущю къ граду изидоша людье противу с поклоном
и прияша кнѧзь свои кыяне
и сѣде изѧславъ на столѣ своемь мцса мая въ в҃ дн҃ь
И распуща лѧхы на покормъ
избиваху лѧхы ѡтаи
възврати сѧ в лѧхы болеславъ в землю свою
изѧславъ же възгна торгъ на гору
и прогна всеслава ис полотьска
посади сн҃а своѥго мьстислава полотьскѣ
ѡн же вскорѣ оумре ту
и посади в него мѣсто брата своѥго ст҃ополка всеславу же бѣжавшю
В лѣт ҂ѕ҃ ф҃ о҃ и Роди сѧ оу всеволода сн҃ъ
и нарекоша именем ростиславъ
в сеже лѣто заложена быс цр҃кы стаг михаила в монастырѣ всеволожи
В лѣт ҂ѕ҃ ф҃ о҃ ѳ Воеваша половци оу растовьцѧ и оу ятина
в сеже лѣто выгна всеславъ ст҃ополка ис полотьска
в сеже лѣто побѣди ярополкъ всеслава оу голотичьска
В си времена приде волхвъ прелщенъ бѣсомъ
пришедъ бо кыеву глш҃е сице повѣдая людемъ яко на пѧтое лѣто днѣпру потещи вспѧть и землѧмъ преступати на ина мѣста яко стати гречьскы земли а русьскѣи на гречьскои и прочимъ землѧмъ измѣнити сѧ
егоже невѣгласи послушаху
вѣрнїи же насмѣхают сѧ глщ҃е ѥму
бѣсъ тобою играеть на пагубу тобѣ
сеже и быс ѥму
въ ѥдину бо нощь быс без вѣсти
бѣси бо подътокше на зло вводѧть
по сем же насмисают сѧ ввергъше и в пропасть смр҃тную наоучивше гл҃ати яко же се скажемъ бѣсовьскоѥ наоущенье и дѣиство
бывше бо ѥдиною скудити в ростовьстѣи ѡбласти встаста два волъхва ѿ ярославлѧ глщ҃а яко
вѣ свѣвѣ кто ѡбилье держить
и поидоста по волзѣ
кдѣ придут в погостѣ ту же нарицаху лучьшиѣ жены гл҃ща яко
си жито держить а си медъ а си рыбы а си скору си
и привожаху к нима сестры своя мт҃ре и жены своя
ѡна же в мечтѣ прорѣзавше за плечемь выиимаста любо жито любо рыбу
и оубивашета многы жены
имѣнье ихъ ѿимашета собѣ
и придоста на бѣлоѡзеро
и бѣ оу нее люди инѣ т҃
В сеже времѧ приключи сѧ прити ѿ ст҃ослава дань ѥмлющю яневи сн҃у вышатину
повѣдаша ѥму бѣлозерци яко два кудесника избила оуже многы жены по волъзѣ и по шекснѣ и пришла ѥста сѣмо
ян же испытавъ чья еста смерда и оувѣдѣвъ яко своѥго кнѧзѧ пославъ к нимъ иже ѡколо ею суть реч имъ
выдаите волхва та сѣмо
яко смерда еста моя и моѥго кнѧзѧ
ѡни же сего не послушаша
янь же поиде сам безъ ѡружья
и рѣша ѥму ѡтроци ѥго
не ходи безъ ѡружья
ѡсоромѧть тѧ
ѡн же повелѣ взѧти ѡружья ѡтрокомъ
и бѣста в҃і ѡтрока с нимь
и поиде к ним по лѣсу
ѡни же сташа исполчивше сѧ противу
яневи же идущю с топорцем выступиша ѿ них г҃ мужи
придоша къ яневи рекуще ѥму
вида идеши на смр҃ть
не ходи
ѡному повелѣвшю ѡбити я к прочим же поиде
ѡни же сунуша сѧ на янѧ
ѥдинъ грѣши сѧ янѧ топором
янь же ѡборотѧ топоръ оудари и тыльемь
повелѣ ѡтроком сѣчи я
ѡни же бѣжаша в лѣсъ
оубиша же ту попина янева
янь же вшедъ в град к бѣлозерцем реч имъ
аще не имате волхву сею не иду ѿ васъ и за лѣто
бѣлозерци же шедше яша я
и приведоша е къ яневї
и реч има
что ради погубиста толико члв҃къ
ѡнѣма же рекшема яко
ти держать ѡбилье
да аще истребивѣ сихъ будеть гобино
аще ли хощеши то пере тобою вынемѣве жито ли рыбу ли ино что
янь же реч
по истинѣ лжа то
створилъ б҃ъ члв҃ка ѿ землѣ
сставленъ костьми и жылами ѿ крове
нѣс в немь ничтоже
и не вѣсть ничтоже
но токъмо ѥдинъ б҃ъ вѣсть
ѡна же рекоста
вѣ вѣвѣ како есть члв҃къ створенъ
ѡн же реч
како
ѡна же рекоста
б҃ъ мывъ сѧ в мовници и вспотивъ сѧ ѿ сѧ ветъхомъ и верже с нб҃се на землю
и распрѣ сѧ сотона с б҃мь кому в немь створити члв҃ка
и створи дьяволъ члв҃ка
а б҃ъ дш҃ю в не вложи
тѣм же аще оумреть члв҃къ в землю идеть тѣло а дш҃а к б҃у
реч има янь
по истинѣ прельстилъ вас есть бѣсъ
коѥму б҃у вѣруѥта
ѡна же рекоста
антихсу
ѡн же реч има
то кдѣ ест
ѡна же рекоста
сѣдить въ безднѣ
реч има янь
ка кыи то б҃ъ сѣдѧ в безднѣ
то есть бѣсъ
а б҃ъ есть на нбс҃и сѣдѧ на пртслѣ славим ѿ анг҃лъ иже предстоять ѥму со страхом не могуще на нь зрѣти
сих бо анг҃лъ сверженъ быс ѥгоже вы гл҃ета антихсре
за величанье ѥго низъверженъ быс с нб҃се
и есть в безднѣ якож то вы гл҃ета жда ѥгда придеть б҃ъ с нб҃се сего имъ антихтса свѧжеть оузами и посадить и емъ ѥго с слугами своими и иже к нему вѣрують
вама же и сде муку прияти ѿ мене и по см҃рти тамо
ѡнѣма же рекшема
нама бз҃и повѣдають не можеши нам створити ничтоже
ѡн же реч има
лжють вам бз҃и
нама стати пред ст҃ославомь
а ты не можьшь створити ничтоже
янь же повелѣ бити я и потергати брадѣ ею
сима же тепенома и брадѣ ею поторганѣ проскѣпомъ реч има янь
что вам бз҃и молвѧть
ѡнѣма же рекшема стати нам пред ст҃ославом и повелѣ янь вложити рубль въ оуста има и привѧзатї я къ оупругу
и пусти пред собою лодьѣ
и самъ по них иде
сташа на оустьи шексны
и реч има янь
что вам бз҃и молвѧть
ѡна же рѣста сице
нама бз҃и молвѧть не быти нам живы ѿ тобе
и реч има янь
то ти вам право повѣдали
ѡна же рекоста
но аще на пустиши много ти добра будеть
аще ли наю погубиши многѹ печаль приимеши и зло
ѡн же реч има
аще ваю пущю то зло ми будет ѿ б҃а
и реч янь повозником
ци кому вас кто родинъ убьенъ ѿ сею
ѡни же рѣша
мнѣ мт҃и
другому сестра
иному роженье
ѡн же реч имъ
мьстите своихъ
ѡни же поимше оубиша я
и повѣсиша е на дубѣ ѿмьстье приимше ѿ б҃а по правдѣ
яневи же идущю домови в другую нощь медвѣдь възлѣзъ оугрызъ ею и снѣсть
и тако погыбнуста наѹщеньѥмь бѣсовьскым инѣмъ вѣдуще а своее пагубы не вѣдуче
аще ли быста вѣдала то не быста пришла на мѣсто се идеже ятома има быти
аще ли и ята быста то почто гл҃аста не оумрети нам ѡному мыслѧщю оубити я
но се ѥсть бѣсовьское наоученье
бѣси бо не вѣдѧть мысли члв҃чское
но влагають помыслъ въ члв҃ка таины не свѣдуще
б҃ъ ѥдинъ свѣсть помышленья члвчская
бѣси же не свѣдають ничтоже
суть бо немощни и худи взоромь
яко и се скажемъ ѡ взорѣ ихъ и ѡ ѡмраченьи ихъ
в си бо времена в лѣта си приключи сѧ нѣкоему новгородцю прити в чюдь
и приде г кудеснику хотѧ волхвованья ѿ него
ѡн же по ѡбычаю своѥму нача призывати бѣсы в храмину свою
новгородцю же сѣдѧщю на порозѣ тояже храмины кудесникъ же лежаше ѡцѣпъ и шибе имъ бѣсъ
кудесникъ же вставъ реч новгорьцю
бз҃и не смѣють прити
нѣчто имаши на собѣ ѥгоже боят сѧ
ѡн же помѧнувъ на собѣ кртсъ и ѿшедъ постави кромѣ храмины тое
ѡн же нача опѧть призывати бѣсы
бѣси же метавше имь повѣдаша что ради пришелъ есть
посемь же поча прашати ѥго что ради боят сѧ ѥго ѥгоже се носимъ на собѣ крста
ѡнъ же реч
что есть знаменье нбнсаго б҃а ѥго же наши бз҃и боят сѧ
ѡн же реч
то каци суть бз҃и ваши
кде живуть
в безднахъ
суть же ѡбразом черни крилаты хвосты имуще
всходѧть же и подъ нб҃омь слушающе ваших б҃овъ
ваши бо анг҃ли на нб҃си суть
аще кто ѹмреть ѿ ваших людии то възносимъ ѥсть на нб҃о
аще ли ѿ наших оумираѥть то носимъ к нашимъ бгм҃ь в бездну
якож и есть
грѣшници бо въ адѣ сут ждуще мк҃ы вѣчныя
а праведницї въ нбнсѣмь жилищѣ водварѧют сѧ со анг҃лы
сицѧ ти есть бѣсовьская сила и лѣпота и немощь
и тако волхвуют наоученьемь бѣсовьскым
паче же женами бѣсовьская волъшвенья бывають
искони бо бѣсъ жену прелсти си же мужа
тако в си роди много волхвують жены чародѣиством и ѡтравою и инѣми бѣсовьскыми козньми
но и мужи прелщени бывають ѿ бѣсовъ невѣрнии
яко се первое чароды
при аплсѣхъ бо быс симонъ волхвъ еже творѧше волшьствомь псомъ гл҃ати члв҃чьскыи и сам премѣнѧшет сѧ ѡво старъ ово молодъ ово ли ї иного
премѣнѧше во иного образ в мечтаньи
сице творѧше анни и маврии волъшвеньемь чюдеса противу моисиѡви
но вскорѣ не възмогоста противу моисиѡви
но и конобъ творѧше мечтанье бѣсовьско яко и по водам ходити
ина мечтанья творѧше бѣсомь лстим на пагубу собѣ и инѣмъ
сиць бѣ волхвъ всталъ при глѣбѣ новѣгородѣ
гл҃еть бо людемъ творѧ сѧ акы б҃ъ
многы прельсти мало не всего града
глш҃еть бо яко проповѣдь всѧ
и хулѧ вѣру хьсяньскую гл҃ашеть бо яко
переиду по волхову предъ всѣми
и быс мѧтежь в градѣ
и вси яша ѥму вѣру
и хотѧху погубити еппса
еппсъ же вземъ кртсъ и ѡблекъ сѧ в ризы ста рек
иже хощеть вѣру яти волхву то да идеть за нь
аще ли вѣруеть кто то ко кртсу да идеть
и раздѣлиша сѧ надвое
кнѧзь бо глѣбъ и дружина ѥго идоша
и сташа оу еппса
а людье вси идоша за волхва
и быс мѧтежь великъ межи ими
глѣбъ же возма топоръ подъ скутом приде к волхву
и реч ѥму
то вѣси ли что ѹтро хощеть быти и что ли до вечера
ѡн же реч
проповѣжь всѧ
и реч глѣбъ
то вѣси ли что хощеть быти днсь
чюдеса велика створю
реч
глѣбъ же вынемь топоръ ростѧ и
и паде мр҃твъ
и людье разидоша сѧ
он же погыбе тѣломь и дш҃ею предавъ сѧ дьяволу
В лѣт ҂ѕ҃ ф҃ п҃ Пронесоша сѧ ст҃ая стрспцѧ бориса и глѣба
совокупивше сѧ ярославичї изѧславъ ст҃ославъ всеволодъ митрополитъ же тогда бѣ геѡрги еппсъ петръ переяславьскыи феѡдосии же игуменъ печерьскыи соѳронии стаг михаила игуменъ германъ игуменъ стаг спсса никола игуменъ переяславьскыи и вси игумени и створше праздникъ праздноваша свѣтло
преложиша я в новую црк҃вь юже сдѣла изѧславъ яже стоить и нынѣ
и вземше первое бориса в древѧнѣ рацѣ изѧславъ ст҃ославъ всеволодъ вземше на рама своя понесоша предъидущем черноризцем свѣщѣ держаще в рукахъ
и по них дьякони с кадилы
и по семь презвитери
и по них еппси с митрополитом
по сих с ракою идѧху
и принесше в новую црк҃вь ѿверзоша раку
исполни сѧ бл҃гоѹханья црк҃ы вонѣ бл҃гы
видѣвше же се прославиша б҃а
и митрополита оужасть ѡбиде
бѣ бо нетвердъ вѣрою к нима
и падъ ниць просѧше прощенья
цѣловавше мощи его вложиша и в раку камену
по сем же вземше глѣба в рацѣ каменѣ вставиша на сани
и емше за оужа везоша
и яко быша въ дверех ста рака и не иде
и повелѣша народу възвати
гси помилуи
и повезоша и
и положиша я мцса мая в҃ дн҃ь
И ѿпѣвше литургию ѡбѣдаша братья на скупь кождо с бояры своими с любовью великою
и бѣ тогда держа вышегородъ чюдинъ а црк҃вь лазорь
по сем же разидоша сѧ в своя си
В лѣт ҂ѕ҃ ф҃ п҃ а Въздвиже дьяволъ котору въ братьи сеи ярославичихъ
бывши распри межи ими быста съ собе ст҃ославъ со всеволодомь на изѧслава
їзиде изѧславъ ис кыева
ст҃ослав же и всеволодъ внидоста в кыевъ мцса марта к҃ в
И сѣдоста на столѣ на берестовомь преступивше заповѣдь ѡтню
ст҃ослав же бѣ начало выгнанью братню желая болшее власти
всеволода бо прелсти гл҃ѧ яко
изѧславъ сватит сѧ со всеславомъ мыслѧ на наю
да аще ѥго не имать на прогнатье
и тако взостри всеволода на изѧслава
изѧслав же иде в лѧхы со имѣньем многым гл҃ѧ яко
симь налѣзу вои
еже все взѧша лѧхове оу него показавше ѥму путь ѿ себе
а ст҃ославъ сѣде кыевѣ прогнавъ брата своѥго преступивъ заповѣдь ѡтню паче же бж҃ью
велии бо есть грѣх преступающе заповѣдь ѡц҃а своѥго
ибо исперва преступиша сн҃ове хамови на землю сиѳову
и по у҃ лѣт ѿмьщенье прияша ѿ б҃а
ѿ племене бо сиѳова суть еврѣи же избивше хананѣиско племѧ всприяша свои жребии и свою землю
пакы преступи исавъ заповѣдь ѡц҃а своѥго
и прия оубииство
не добро бо есть преступати предѣла чюжего
В сеже лѣто ѡснована быс црк҃ы печерьская Игуменомь ѳеѡдосьемь и еппсмь михаиломь и митрополиту геѡргїю тогда сущю въ грьцѣхъ ст҃ославу кыевѣ сѣдѧщю
В лѣт ҂ѕ҃ ф҃ п҃ в Ѳеѡдосии игуменъ печерьскыи престави сѧ
скажемъ же ѡ оуспеньи ѥго мало
ѳеѡдосии бо обычаи имѧше приходѧще постному времени в нделю масленую вечеръ по ѡбычаю цѣловавъ братю всю и поѹчивъ ихъ како проводити постное времѧ в мл҃твахъ нощных и д҃невных блюсти сѧ ѿ помыслъ скверньных ѿ бѣсовьскаго насѣянья
бѣси бо реч насѣвають черноризцем помышленья похотѣнья лукава вгажающе ѥму помыслы
и тѣми врежаѥми бывают имъ млт҃вы
да приходѧщая таковыя мысли възбранѧти знаменьем кртснымъ гл҃юще сице
гсі исс хсе б҃е нашь помилуи нас аминь
И к симъ воздержаньѥ имѣти ѿ многаго брашна
въ яденьи бо мнозѣ и питьи безмѣрнѣ въздрастають помысли лукавии
помыслом же въздрастъшим стварѧѥт сѧ грѣхъ
тѣм же реч противите сѧ бѣсовьскому дѣиству и пронырьства ихъ
блюсти сѧ ѿ лѣности и ѿ многаго сна
бодру быти на пѣнье црк҃вное и на преданья ѡч҃ьская и почитанья книжная
паче же имѣти въ оустѣхъ плтсырь двд҃въ подобаѥть черноризцем
симь бо прогонити бѣсовьскоѥ оунынье
паче же имѣти к собѣ любовь всѣм меншим и к старѣишим покоренье и послушанье старѣишимъ же к меншимъ любовь и наказаньѥ
и образ бывати собою въздержаньем и бдѣньемь хоженьем и смѣреньем
тако наказывати менша и оутѣшати я
и тако проводити постъ
гл҃еть бо сице яко
б҃ъ далъ ѥсть намъ м҃ дн҃ии
Сию на ѡчищеньѥ дш҃и
се бо ѥсть десѧтина даѥма ѿ тѣла б҃у
дн҃ии бо есть ѿ года до года т҃ и ѯ҃ и е҃
А ѿ сихъ дн҃ии десѧтыи дн҃ь въздаяти бг҃ви десѧтину еже есть постъ м҃.тныи
в нѧже дн҃и ѡчистивши сѧ дш҃а празднуѥть свѣтло на вскрснье гсне веселѧщи сѧ ѡ бз҃ѣ
постное бо времѧ ѡчищаеть оумъ члв҃ку
пощеньѥ бо исперва преѡбражено быс
адаму первое не вкушати ѿ древа ѥдиного
постивъ бо сѧ моиси дн҃ии м҃ Сподоби сѧ прияти законъ на горѣ синаистѣи и видѣвь славу бж҃ью
постомъ самоила мт҃и роди
постивше сѧ ниневгитѧне гнѣва бж҃ья избыша
постивше сѧ данилъ видѣнья велика сподоби сѧ
постивъ сѧ илья акы на нб҃о взѧтъ быс в пищю породную
постивше сѧ г҃ ѡтроци угасиша силу ѡгньную
постивъ сѧ и гсь м҃ дн҃ии Намъ показая постное времѧ
постомь аплси искориша бѣсовьское оученье
постомъ явиша сѧ ѡц҃и наши акы свѣтила в мирѣ иже сияють и по смр҃ти показавше труды великыя и вздержаньѥ яко се великыи антонии и еоуѳимии и сава и прочии ѡц҃и
ихже мы поревнуемъ братя
и сице поѹчивъ братю цѣлова въсѧ по имени
и тако изидѧше из монастырѧ взимая мало коврїжекъ
вшедъ в печеру и затворѧше двери печерѣ
и засыпаше перстью
и не глш҃е никомуже
аще ли будѧше нужьное ѡрудье то ѡконцемъ малым бесѣдоваше в суботу ли в недѣлю
а во ины дн҃и пребываше в постѣ и в мл҃твах
вздержа сѧ крѣпко
и приходѧше в манастырь в пѧтокъ на канунъ лазаревъ
ве сь бо дн҃ь кончает сѧ постъ м҃ дн҃ии Начинаѥм ѿ перваго понедѣлника наставше ѳеѡдоровы недѣли
кончаваеть же сѧ в пѧтокъ лазаревъ
а стрстьная недѣлѧ оуставлена есть постити сѧ стртсии ради гнсь
ѳеѡдосьѥви же пришедшю по ѡбычаю братю цѣловавъ и празднова с ними нед цвѣтную
И дошедъ велика дн҃е вскрснья по ѡбычаю празднова свѣтло
впаде в болѣзнь
разболѣвшю бо сѧ ѥму и болѣвшю дн҃ии е҃ По семь бывшю вечеру повелѣ изнести сѧ на дворъ
братья же вземше и на сани поставиша и прѧмо црк҃ви
он же повелѣ звати братю всю
братьѧ же оударивше в било и собраша сѧ вси
ѡн же реч имъ
братя моя и ѡц҃и мои и чада моя
се азъ ѿхожю ѿ вас якоже яви ми гсь в постное времѧ в печерѣ сущю ми изити ѿ свѣта сего
вы же кого хощете игуменом имѣти собѣ
да и азъ блгслвнье подалъ бых ѥму
ѡни же рекоша
ты ѥси намъ всѣм ѡц҃ь
да ѥгоже изволиши самъ то намъ буди ѡц҃ь и игуменъ
и послушамъ ѥго яко и тобе
ѡц҃ь же нашь ѳеѡдоси реч
шедше кромѣ мене нарьцѣте ѥгоже хощете кромѣ двою брату николы и игната
в прочих кого хощете ѿ старѣиших и до меншихъ
ѡни послушавше ѥго ѿступивше мало къ цр҃кви сдумавше послаша брата два глщ҃е сице
ѥгоже изволить б҃ъ и твоя чтсная млт҃ва ѥгоже тобѣ любо того нарци
ѳеѡдосии же реч имъ
да аще ѿ мене хощете игумена прїяти то азъ створю вам не по своѥму изволенью но по бж҃ью строенью
и нареч имъ иякова презвитера
братьи же нелюбо быс глщ҃е яко
не здѣ ѥсть постриганъ
бѣ бо ияковъ пришелъ с летьца с братом своимъ паоулом
и и начаша братя просити стеѳана деместника суща тогда оучнк҃а ѳеѡдосьева глщ҃е яко
сесь взрослъ ѥсть подъ рукою твоѥю
и оу тобе послужилъ ѥсть
сего ны вдаи
реч же имъ ѳеѡдосии
се азъ по бж҃ью повелѣнью нареклъ бѧхъ иякова
се же вы свою волю створити хощете
и послушавъ ихъ предасть имъ стеѳана да будеть имъ игуменъ
и блгсви стефана
и реч ѥму
чадо се предаю ти манастырь
блюди со ѡпасеньемь ѥго
и яже оустроихъ въ службах то держи
преданья манастырьская и оустава не измѣнѧи
но твори всѧ по закону и по чину манастырьску
и по семь вземше и братя несоша в кѣлью
и положиша на ѡдрѣ
и шестому дн҃и наставшю болну сущю велми приде к нему ст҃ославъ с сн҃мъ своимъ глѣбомъ
и сѣдѧщема оу него реч ѥму феѡдосии
се ѿхожю свѣта сего
и се предаю ти манастырь на сблюденье ѥда будеть что смѧтенье в немь
и се поручаю игуменьство стеѳану
не даи ѥго въ ѡбиду
кнѧзь же цѣловавъ ѥго и ѡбѣща сѧ пещи сѧ манастыремъ
и иде ѿ него
семому же дн҃и пришедшю призва стеѳана и братю оуже изнемагающю
и нача имъ гл҃ти сице
аще по моемь ѡшествии свѣта сего аще буду б҃у оугодилъ и приялъ мѧ будеть б҃ъ то по моемь ѡшествии манастырь начнеть строити и прибывати в нем
то вѣжьте яко приял мѧ есть б҃ъ
аще ли по моеи смр҃ти ѡскудѣвати начне манастырь черноризци и потребами манастырьсками то вѣдуще буди яко не оугодилъ ѥсмь б҃у
и се ѥму глщ҃ю плакаху сѧ братя глщ҃е
ѡч҃е моли сѧ за ны к б҃у
вѣмы бо яко б҃ъ труда твоѥго не презрить
и пресѣдѧщи братѣ нощь ту оу него и наставшю дн҃и ѡсмому въ в҃.ю субту по пасцѣ въ час в҃ дн҃е Предасть дш҃ю в руцѣ бж҃ии мцсѧ мая въ г҃ дн҃ь индикта въ а҃і лѣто
Плакаша сѧ по немь братя
бѣ же феѡдосии заповѣдалъ положити сѧ в печерѣ идѣже показа труды и многы рек сице
в ночь похороните тѣло моѥ
якоже и створиша
вечеру бо приспѣвшю братя вземше тѣло ѥго и положиша и в печерѣ проводивше с пѣсньми с свѣщами честно на хвалу б҃у нашему ісс хус
Стеѳану же предержащю манастырь и блж҃ное стадо ѥже бѣ совокупилъ феѡдосии такы черньцѣ яко свѣтила в руси сьяють
ѡви бо бѧху постнїци крѣпци
ѡви же на бдѣнье
ѡви на кланѧнье колѣньноѥ
ѡви на пощенье чресъ дн҃ь и чресъ два дн҃и
ини же ядуще хлѣбъ с водою ини зелье варено друзии сыро
въ любви пребывающе меншии покарѧюще сѧ старѣишимъ и не смѣюще пред ними гл҃ати
но все с покореньемь и с послушаньѥм великымъ
такоже и старѣишии имѧ любовь к меншимъ наказаху оутѣшающе яко чада възлюбленая
аще которыи братъ въ етеро прегрѣшеньѥ впадаше оутѣшаху
и епитемью г҃ ли д҃ за великую любовь
тако бо бѧше любы в братьи тои вздержанье велико
аще братъ етеръ выидѧше из манастырѧ всѧ братя имѧху ѡ томь печаль велику
посылаючи по нь призываху брата к монастырю
шедше вси кланѧху сѧ игумену и молѧху игумена и приимаху брата в манастырь с радостью
таци бо бѣша любовници и сдержьци и постници
ѿ нихже намѣню нѣколико мужь чюдных
Яко се первыи демьянъ презвутеръ бѧше тако постникъ и въздержник яко развѣ хлѣба ти воды ясти ѥму до смр҃ти своея
аще кто коли принесѧше дѣтищь боленъ кацѣмь любо недугом одержим принесѧху в манастырь ли сверженъ члв҃къ кацѣм любо недугомь ѡдержим приходѧше в манастырь къ блж҃ному ѳеѡдосью повелѣваше сему дамьянъ млт҃ву створити болѧщему
и абье створѧше молитву
и масломь помазаше
и приимаху ицѣленьѥ приходѧщии к нему
разболѣвшю же сѧ и конець прияти лежащю ѥму в немощи приде англ҃ъ к нему въ ѡбразѣ феѡдосьѥвѣ даруя ѥму цртсво нбнсое за труды ѥго
по сем же приде ѳеѡдосии с братею
и присѣдѧху оу него
ѡному же изнемагающю възрѣвъ на игумена реч
не забываи игумене еже ѥси ѡбѣщалъ
и разумѣвъ великыи ѳеѡдосии яко видѣнье видѣлъ и реч ѥму
брате дамьяне ѥже ѥсмь ѡбѣщалъ то ти буди
ѡн же сомжаривъ ѡчи предасть дх҃ъ в руцѣ бж҃ии
игумен же и братя похорониша тѣло ѥго
Такъже бѣ и другыи брат именемь еремия иже помнѧше крщ҃нье землѣ русьскыя
сему бѣ даръ дарованъ ѿ б҃а
проповѣдаше предибудущая
и аще кого видѧше в помышленьи ѡбличаше и в таїнѣ и наказаше блюсти сѧ ѿ дьявола
аще которыи братъ оумышлѧше ити из манастырѧ и оузрѧше и пришедъ к нему ѡбличаше мысль ѥго и оутѣшаше брата
аще к нему что речаше ли добро ли зло сбудѧшет сѧ старче слово
Бѣ же и другыи старець именемь матфѣи
бѣ прозорливъ
ѥдиною бо ѥму стоящю в црк҃ви на мѣстѣ своемь възведъ ѡчи свои позрѣ по братьи иже стоять поюще по ѡбѣма странама
видѣ ѡбиходѧща бѣса въ ѡбразѣ лѧха в лудѣ и носѧща в приполѣ цвѣткы иже гл҃ет сѧ лѣпокъ
и ѡбиходѧ подлѣ братю взимая из лона лѣпокъ вержаше на кого любо
аще прилнѧше кому цвѣтокъ в поющихъ ѿ братья мало постоявъ и раслабленъ оумом вину створь каку любо изидѧше ис црк҃ви
шедъ в кѣлью и оуснѧше
и не възвратѧшет сѧ в црк҃вь до ѿпѣтья
аще ли вержаше на другаго и не прилнѧше к нему цвѣтокъ стояше крѣпок в пѣньи дондеже ѿпояху оутренюю
и тогда изидѧше в кѣлью свою
се же вида старець повѣдаше брати своѥи
пакы же видѣ старець се
по ѡбычаю бо сему старцю ѿстоявшю оутренюю предъ зорѧми идоша по кѣльямъ своимъ
се же старець послѣ исхожаше ис церкви
идущю же ѥму ѥдиному сѣде ѡпочивая подъ биломъ бѣ бо келья ѥго подале црк҃ве видѣ се яко толпа поиде ѿ воротъ
възведъ ѡчи свои видѣ ѥдиного сѣдѧща на свиньи а другыя текуща ѡколо ѥго
и реч имъ старець
камо идете
и реч сѣдѧ на свиньи бѣсъ
по михалѧ по тольбековича
старець же знамена сѧ кртснымь знаменьѥм
и приде в кѣлью свою яко быс свѣтъ
и разумѣ старець
реч кѣлеинику
иди
впрашаи ѥ ли михаль в кельи
и рѣша ѥму яко
давѣ скочилъ реч со столпья по заоутрени
и повѣда старець видѣньѥ се игумену и братьи
при сем бо старци ѳеѡдосии престави сѧ
и быс стеѳанъ игуменъ
и по стеѳанѣ никонъ
сему и еще сущю старцю ѥдиною ѥму стоящю на оутрени возведъ ѡчи свои хотѧ видѣти игумена никона и видѣ ѡсла стояща на игумени мѣстѣ
и разумѣ яко не всталъ ѥсть игуменъ
тако же и ина многа видѣнья провидъ старець
и почивъ в старости добрѣ в манастыри семь
Яко се быс другыи черноризець именемь исакии
якож и ѥще сущю ѥму в мирѣ в житьи мирьстѣмь и б҃ату сущю ѥму бѣ бо купець родом торопечанинь и помысли быти мнихъ
и раздая имѣнье своѥ требующим и манастыремъ
и иде к великому антонью в печеру молѧ сѧ ѥму да бы и створилъ черноризцемъ
и приятъ и антонии
взложи на нь порты чернецьскыя нарекъ имѧ ѥму исакии
бѣ бо имѧ ѥму чернь
се же исакии всприятъ житье крѣпко
ѡблече бо сѧ во власѧницю
и повелѣ купити собѣ козелъ
и ѡдра мѣхомъ козелъ
и ѡблече на власѧницю
и ѡсше ѡколо его кожа сыра
и затвори сѧ в печерѣ въ ѥдинои оулици в кельици малѣ яко четырь лакотъ
и ту молѧше б҃а со слезами
бѣ же ядь ѥго проскура ѥдина
и та же чересъ дн҃ь воды в мѣру пьяше
приносѧшеть же ѥму великыи антонии и подаваше ѥму ѡконцемъ
яко сѧ вмѣстѧше рука тако приимаше пищю
и того створи лѣт з҃ на свѣтъ не вылазѧ ни на ребрѣхъ не лѣгавъ
но сѣдѧ мало приимаше сна
и ѥдиною по ѡбычаю наставшю вечеру поча кланѧти сѧ поя плмсы ѡли и до полунощья
яко трудѧшет сѧ сѣдѧше на сѣдалѣ своем
ѥдиною же ѥму сѣдѧщю по ѡбычаю и свѣщю оугасившю внезапу свѣт восья
яко ѿ слн҃ца восья в печерѣ яко зракъ вынимая члв҃ку
и поидоста в҃ оуноши к нему красна
и блистаста лице ѥю акы слнц҃е
и глщ҃а к нему
исакие вѣ есвѣ анг҃ла
а се идеть к тобѣ хсс
падъ поклони сѧ ѥму
ѡн же не разумѣ бѣсовьскаго дѣиства ни памѧти прекрстити сѧ
выступѧ и поклони сѧ якы хсу бѣсовьску дѣиству
бѣсі же кликнуша
ї рѣша
нашь еси ісакие оуже
введше и в кѣльицю и посадиша и
и начаша садити сѧ ѡколо ѥго
и быс полна келья ихъ и оулица печерская
и реч ѥдинъ ѿ бѣсовъ гл҃емыи хс҃ъ
възмѣте сопѣли бубны и гусли
и оударѧите
ат ны исакии сплѧшеть
и оудариша в сопѣли в глусли и в бубны
начаша имъ играти
и оутомивше и ѡставиша и живного
и ѿидоша поругавше сѧ ѥму
заоутра же бывшю свѣту и приспѣвшю вкушенью хлѣба приде антонии по ѡбычаю ко ѡконцю
и гл҃а
гси блг҃ви ѡч҃е исакие
и не быс ѿвѣта
и реч антонии
се оуже преставил сѧ есть
и посла в манастырь по ѳеѡдосья и по братю
и ѿкопаше кде бѣ загражено ѹстье
пришедше взѧша и мертва мнѧще
вынесше положиша и прде пещерою
и оузрѣша яко живъ ѥсть
и реч игуменъ ѳеѡдосии яко се имать быти ѿ бѣсовьскаго дѣиства
и положиша и на ѡдрѣ
служаше ѡколо ѥго антонии
в си же времена приключи сѧ прити изѧславу из лѧховъ
нача гнѣвати сѧ изѧславъ на антонья изъ всеслава
и присла
в ночь поя антонья чернигову
възлюби болдины горы
ископавъ печеру ту сѧ всели
есть ту манастырь ст҃ое бц҃и на болдиных горахъ и до сего мѣста
ѳеѡдосии же оувѣдавъ яко антонии шелъ чернигову шедъ с братьею взѧ исакия
и принесе и к сбѣ в кѣлью
и служаше ѡколо ѥго
бѣ бо раслабленъ тѣломь яко не мощи ѥму обратити сѧ на другую страну ни встати ни сѣдѣти
но лежаше на единои сторонѣ
подъ сѧ плеваше многажды
феѡдосии же сам своима рукама ѡмываше и спрѧташеть и за в҃ лѣт
Ѳеѡдосии же молѧше б҃а за нь и мл҃тву творѧше над нимь дн҃ь и нощь дондеже на г҃.ѥе лѣто Прогл҃а и слыша и на ногы нача встаяти акы младенець
и нача ходити
и не брежаше в црк҃вь ходити
нужею прївлечахуть и к црк҃ви
и по сем наоучи на трѧпезницю ходити
и посажашеть и кромѣ брати
положаху пред ним хлѣбъ
и не възмѧше ѥго ноли вложити в руцѣ ѥму
ѳеѡдосии же реч
положите хлѣбъ пред ним
а не вкладаите в рукы ѥму
атъ сам ѣсть
и не преже за недѣлю ясти
и по малу оглѧдавъ сѧ кусаше хлѣба
тако наоучи сѧ ясти
и тако избави феѡдосии ѿ козни дьяволѧ
исакии же всприятъ въздержанье пакы жестоко
ѳеѡдосью же преставльшю сѧ и стефану в него мѣсто бывшю исакии же реч
се оуже прелстил мѧ ѥси былъ дьяволе сѣдѧща на ѥдином мѣстѣ
а оуже не имам сѧ затворити в печерѣ
но имам тѧ побѣдити ходѧ в манастырѣ
и ѡблече сѧ въ власѧницю
и на власѧницю свиту вотолѧну
и нача оуродство творити
и помагати поча поваром варѧ на братю
и на заоутреню входѧ преже всѣх стояше крѣпко и неподвижимо
ѥгда же приспѣяше зима и мрази лютии станѧше в прабошнѧх в черевьях в протоптаных яко примерзнѧшета нозѣ ѥго г камени и не движаше ногама дондеже ѿпояху заоутреню
и по заоутрени идѧше в поварьницю
и приготоваша ѡгнь воду дрова
и придѧху прочии повари ѿ братьѣ
ѥдин же поваръ бѣ
тако же бѣ именем тѣм же исакии
и реч посмихая сѧ
ісакию ѡно ти сѣдить вранъ черныи
иди ими и
ѡн же поклонивъ сѧ ѥму до землѣ шедъ я ворона
и принесе ѥму предо всѣми повары
и оужасоша сѧ
повѣдаша игумену и брати
и начаша братя чтити и
ѡн же не хотѧ славы члв҃чскыя нача оуродьство творити
пакостити нача ѡво игумену ѡво братьи ѡво мирьскым члв҃комъ да друзии раны ѥму даяху
и поча по миру ходити такоже оуродом сѧ творѧ
всели сѧ в печеру в неиже преже былъ
оуже бо антонии преставил сѧ
и совъкпуи к собѣ оуных
и вскладаше на нь порты чернечьскыя
да ѡво ѿ игумена никона прїимаше раны ѡво ѿ родитель тѣхъ дѣтьскых
се же то все терпѧше
приимаше раны и наготу студень дн҃ь и нощь
въ ѥдину бо нощь вжегъ пещь в ыстобцѣ оу пещеры яко разгорѣ сѧ пещь
бѣ бо ѹтла
и нача палати пламень оутлизнами
излѣзе
и ина многа повѣдаху ѡ немь
а другое и самовидець бых
и тако взѧ побѣду на бѣсы яко мухы
ни во чтоже имѧше страшенья ихъ и мечтанья ихъ
гл҃шеть бо к нимъ
аще мѧ бѣсте прелстили в печерѣ первое понеже не вѣдѧхъ кознии ваших и лукавьства нонѣ же имамъ гса ісс хса и б҃а моѥго и млт҃ву ѡц҃а моѥго феѡдосья
Надѣю сѧ имам побѣдити
многажды бо бѣси пакости дѣяху ѥму
и гл҃ху
нашь ѥси
и поклонил сѧ ѥси нашему старѣишинѣ и намъ
ѡн же гл҃ше
вашь старѣишина антихрестъ ѥсть
а вы бѣсы есте
знаменаше лице своѥ кртснымъ ѡбразом
и тако ищезнѧху
ѡвогда же пакы в нощи прихожаху к нему страхъ ѥму творѧче в мечтѣ ѧко се многъ народъ с мотыками лыскарѣ глщ҃е
раскопаѥмъ печеру сию
и сего загребем здѣ
ини же глх҃у
бѣжи исакие
хотѧть загрести
ѡн же глш҃е к нимъ
аще бысте члв҃ци то въ дн҃е бы ѥсте пришли
а вы есте тма
и во тмѣ ходите
и тма вы ятъ
и знамена я крстмъ
ищезнуша
другоици бо трашахуть и въ ѡбразѣ медвѣжи ѡвогда же лютым звѣремь ѡво въломъ
ѡво змиѣ полозѧху к нему ѡво ли жабы мыши и всѧкъ гадъ
не могоша ѥму ничтоже створити
и рѣша ѥму
исакие побѣдил ѥси нас
ѡн же реч якоже
бѣсте мене вы побѣдили въ ѡбразѣ ісс хосвѣ и въ анг҃льстѣмь
недостоини ще того видѣнья
но се по истѣнѣ явлѧѥте сѧ топерво въ ѡбразѣ звѣринѣмь и скотьемь и змеями и гадом ациже и сами ѥсте
и ѿтолѣ не быс ѥму пакости ѿ бѣсовъ якож самъ повѣдаше се яко
се быс ми за г҃ л҃ѣ.та брань си
По томь поча жити крѣплѣ и въздержаньѥ имѣти пощенье бдѣнье
и тако живущю ѥму сконча житье своѥ
и разболѣ сѧ в печерѣ
и несоша и болна в манастырь
и до ѡсмаго дн҃е ѡ гсѣ сконча сѧ
игумен же їѡанъ и братя спрѧтавше тѣло ѥго и погребоша и
таци ти быша черноризци ѳеѡдосьева манастырѧ иже сияють и по смр҃ти яко свѣтила и молѧть б҃а за сдѣ сущюю братю и за мирьскую братю и за приносѧщая въ манастырь
в немже и донынѣ добродѣтелное житье живуть ѡбще вси вкупѣ в пѣньи и в мл҃твахъ и послушаньи на славу б҃у всемогущему и ѳеѡдосьѥвами млт҃вми сблюдаѥми
ѥмуже слава аминь
В лѣт ҂ѕ҃ ф҃ п҃ г Почата быс церкы печерьская надъ ѡснованьѥмь стеѳаномь игуменомь
изъ ѡснованья бо ѳеѡдосии почалъ
а на ѡснованье стеѳанъ поча
и кончана быс на третьее лѣто мцса иоулѧ а҃і дн҃ь
В се же лѣто придоша сли из нѣмець къ ст҃ославу
Ст҃ославъ же величая сѧ показа имъ б҃атьство своѥ
ѡни же видѣвше бещисленое множьство злато и сребро и паволокы и рѣша
се ни въ чтоже ѥсть
се бо лежить мертво
сего суть кметьѥ луче
мужи бо сѧ доищють и болше сего
сице сѧ похвали иезекии цсрь июдѣискъ к соломону цсрѧ асурииска ѥгоже всѧ взѧта быша в вавилонъ
тако и по сего смр҃ти все имѣнье расыпа сѧ разно-
В лѣт ҂ѕ҃ ф҃ п҃ д Ходи володимеръ сн҃ъ всеволожь и ѡлегъ сн҃ъ с҃тославль лѧхомъ в помочь на чехы
сегоже лѣта престави сѧ ст҃ославъ сн҃ъ ярославль мцса декабрѧ к҃ з ѿ рѣзанья желве
и положенъ черниговѣ оу стга сп҃са
и сѣде по немь всеволодъ на столѣ мцса генварѧ
В лѣт ҂ѕ҃ ф҃ п҃ е Поиде изѧславъ с лѧхы
Всеволодъ же поиде противу ѥму
Сѣде борисъ черниговѣ мцса мая д҃ дн҃ь
и быс кнѧженья его и҃ дн҃ии
и бѣжа тмутороканю к романови
всеволодъ же противу брату изѧславу на волынь
и створиста миръ
и пришедъ изѧславъ сѣде кыѥвѣ мсца иоулѧ е҃і дн҃
Ѡлегъ же сн҃ъ ст҃ославль бѣ оу всеволода черниговѣ
В лѣт ҂ѕ҃ ф҃ п҃ ѕ Бѣже ѡлегъ ст҃ославль тмутороконю ѿ всеволода мцса априлѧ
В сеже лѣто оубьенъ быс глѣбъ сн҃ъ ст҃ославль В заволочии
бѣ бо глѣбъ млтсивъ оубогымъ и страннолюбивъ тщаньѥ имѣя к цр҃квамъ теплъ на вѣру и кротокъ взоромъ красенъ
ѥгоже тѣло положено быс черниговѣ за спасомъ мцса иоулѧ к҃ г дн҃ь
Сѣдѧщю ст҃ополку в него мѣсто новѣгородѣ сн҃у изѧславлю ярополку сѣдѧщю вышегородѣ а володимеру сѣдѧщю смолиньскѣ приведе ѡлегъ и борисъ поганыя на русьскую землю
и поидоста на всеволода с половци
всеволодъ же изиде противу има на съжицѣ
и побѣдиша половци русь
и мнози оубьени быша
ту оубьѥнъ быс иванъ жирославичь и тукы чюдинь братъ порѣяни мнози и ини мнози въ к҃ е
Ѡлегъ же и борисъ придоста чернигову мнѧще ѡдолѣвше а землѣ русьскѣи много зло створше проливше кровь хьсяньску еяже крове взищеть б҃ъ ѿ руку ѥю
и ѿвѣтъ дати има за погубленье дш҃а хсьяньскы
всеволодъ же приде к брату своѥму изѧславу киеву
цѣловавше сѧ и сѣдоста
всеволодъ же исповѣда всѧ бывшая
и реч ѥму изѧславъ
брате не тужи
видиши ли колико сѧ мнѣ сключи
первое не выгнаша ли мене и имѣнье мое разграбиша
и пакы кую вину вторую створилъ бѣхъ
не изгнанъ ли бѣхъ ѿ ваю брату своею
не блудилъ ли бѣх по чюжимъ землѧм
имѣнья лишенъ бых
не створих зла ничтоже
и нынѣ брате не туживѣ
аще будеть нам причастье в русскѣи земли то ѡбѣма
аще лишена будевѣ то ѡба
азъ сложю главу свою за тѧ
и се рек оутѣши всеволода
и повелѣ сбирати вои ѿ мала до велика
и поиде изѧславъ съ ярополъкомъ снм҃ъ своим и всеволодъ с володимеромъ сн҃омъ своимъ
и поидоша к чернигову
и черниговци затвориша сѧ в градѣ
ѡлег же и борисъ бѧста
черниговцемъ же не ѡтворившим сѧ приступиша ко граду
володимеръ же приступи ко вратомъ всточнымъ ѿ стрежени
и ѡтѧ врата
и ѡтвориша градъ ѡколнии
и пожгоша и людемъ же вбѣгшим въ дънѣшнии градъ
изѧслав же и всеволодъ слышаста яко идеть ѡлегъ и борисъ противу
изѧслав же и всеволодъ оуранивше поидоста ѿ града противу ѡлгови
реч же ѡлегъ к борисови
не ходивѣ противу
не можевѣ стати противу четыремъ кнѧземъ
но послевѣ с молбою къ строѥма своима
и реч ѥму борисъ
ты готова зри
азъ имъ противенъ всѣмъ
похваливъ сѧ велми не вѣдыи яко б҃ъ гордымъ противит сѧ смѣренымъ даѥть блгдть да не хват сѧ силныи силою своѥю
и подоста противу
и бывшимъ имъ на мѣстѣ оу села на нѣжатинѣ нивѣ и сступившим сѧ ѡбоимъ быс сѣча зла
первое оубиша бориса сн҃а вѧчеславлѧ похвалившаго сѧ велми
изѧславу же стоящю въ пѣшцихъ и внезапу приѣхавъ ѥдинъ оудари и копьемъ за плече
тако оубьѥнъ быс изѧславъ сн҃ъ ярославль
продолжьже бывъши сѣчи побѣже ѡлегъ в малѣ дружинѣ
и ѡдва оутече
бѣжа тмутороканю
оубьѥнъ быс кнѧзь изѧславъ мцса ѡктѧмбрѧ въ г҃ дн҃ь
И вземше тѣло ѥго привезоша и в лодьи
и поставиша противу городьцю
изиде противу ѥму весь городъ кыевъ
и възложивше тѣло ѥго на сани повезоша и съ пѣсми
попове и черноризци понесоша и в град
и не бѣ лзѣ слышати пѣнья во плачи велицѣ вопли
плака бо сѧ по немь весь град киевъ
ярополкъ же идѧше по немь плача сѧ с дружиною своею
ѡч҃е
ѡч҃е мои
что ѥси пожилъ бес печали на свѣтѣ семь многы напасти приимъ ѿ людии и ѿ братя своѥя
се же погыбе не ѿ брата
но за брата своѥго положи главу свою
и принесше положиша тѣло ѥго в црк҃ви ст҃ыя бц҃а вложивъше и в раку мраморѧну
бѣ же изѧславъ мужь взоромъ красенъ и тѣломъ великъ незлобивъ нравомъ криваго ненавидѣ любѧ правду
не бѣ бо в немь лсти
но простъ мужь оумом не вздая зла за зло
колико бо ѥму створиша кияне
самого выгнаша
а дом ѥго разграбиша
и не взда противу тому зла
аще ли кто дѣѥть вы сѣчець исѣче то не сь то створи но сн҃ъ ѥго
пакы же брата ѥго прогнаста и
и ходи по чюжеи земли блудѧ
и сѣдѧщю ѥму пакы на столѣ своемь всеволоду пришедшю побѣжену к нему не реч ѥму
колико ѿ ваю прияхъ
не вдасть зла за зло
но ѹтѣши рек
ѥлмаже ты брате мои показа ко мнѣ любовь введе мѧ на столъ мои и нарек мѧ старѣишину собѣ се азъ не помѧну злобы первыя
ты ми ѥси братъ а я тобѣ
и положю главу свою за тѧ
еже и быс
не реч бо ѥму
колико зла створиста мнѣ
и се нонѣ тобѣ сѧ сключи
не реч
се кромѣ мене
но на сѧ перея печаль братню показая любовь велику свершая аплса глщ҃а
оутѣшаите печалныя
по истинѣ аще что створилъ ѥсть в свѣтѣ семь етеро согрѣшеньѥ ѿдасть сѧ ѥму занеже положи главу свою за брата своѥго не желая болшее волости ни имѣнья хотѧ болша но братню ѡбиду
ѡ сѧковыхъ бо гсь реч
да кто положить дш҃ю свою за другы своя
соломон же реч
братья в бѣдах пособива бывають
любы бо ѥсть выше всего
якож иѡан гл҃еть
б҃ъ любы ѥсть
пребываяи в любви в бз҃ѣ пребываѥть
и б҃ъ в немь пребываеть
ѡ семь свершаѥт сѧ любы да достоянье имам в дн҃ь судныи да якоже ѡнъ ѥсть и мы ѥсмы в мирѣ семь
боязни нѣс в любви
но свершена любы вонъ измещеть боязнь
яко боязнь мученье имать
бояи же сѧ нѣс свершенъ в любви
аще кто речть любьлю б҃а а брата своѥго ненавижю ложь есть
не любѧи бо брата своѥго ѥгоже видить б҃а ѥгоже не видить како можеть любити
сию заповѣдь имам ѿ него да любѧи б҃а любить брата своѥго
в любовь бо все свершаѥт сѧ
любве ради и грѣси расыпают сѧ
любве бо ради сниде гсь на землю
и распѧтъ сѧ за ны грѣшныя
вземъ грѣхы наша пригвозди на кртсѣ давъ намъ крстъ свои на прогнаньѥ ненависти бѣсовьское
любве ради мчн҃ци прольяша крови своя
любве же ради сии кнѧзь пролья кровь свою за брата своѥго свершая заповѣдь гсню
всеволодъ же сѣде кыевѣ на столѣ ѡц҃а своѥго и брата своѥго переима власть русьскую всю
и посади сн҃а своѥго володимера черниговѣ а ярополка володимери придавъ ѥму туровъ
В лѣт ҂ѕ҃ ф҃ п҃ з Приде романъ с половци къ воину
всеволодъ же ста оу переяславлѧ
и створи миръ с половци
и възврати сѧ романъ с половци вспѧть
бывшю ѥму оубиша и половци мцса августа .в҃ дн҃ь
Суть кости ѥго и доселѣ сн҃а ст҃ославлѧ внука ярославлѧ
а ѡлга ѥмше поточиша и за море црсюграду
всеволодъ же посади посадника ратибора тмуторокани
В лѣт ҂ѕ҃ ф҃ п҃ и Заратиша сѧ торци переяславьстии на русь
всеволодъ же посла сн҃а своѥго володимера
володимеръ же шедъ побѣди търкы
В лѣт ҂ѕ҃ ф҃ п҃ ѳ Бѣжа игоревичь дв҃дъ с володаремь ростиславичемь мцса мая и҃і дн҃ь
И придоста тмутороканю
и яста ратибора
и сѣдоста тмуторокани
В лѣт ҂ѕ҃ ф҃ ҁ҃ Ѡсень оумре половечьскыи кнѧзь
В лѣт ҂ѕ҃ ф҃ ҁ҃ а Приде ѡлегъ из грекъ тмутороконю
и я дв҃да и володарѧ ростиславича
и сѣде тмуторокани
исѣче козары иже бѣша свѣтници на оубье брата ѥго и на самого
а двд҃а и володарѧ пусти
В лѣт ҂ѕ҃ ф҃ ҁ҃ в Приходи ярополкъ ко всеволоду на великъ дн҃ь
в сеже времѧ выбѣгоста ростиславича в҃ ѿ ярополка
И пришедше прогнаста ярополка
и посла всеводъ володимера сн҃а своѥго
и выгна ростиславича
и посади ярополка володимери
В сеже лѣто двд҃ъ Зая грькы въ ѡлешьи
и зая оу них имѣнье
всеволодъ же пославъ приведе и
и вда ѥму дорогобужь
В лѣт ҂ѕ҃ ф҃ ҁ҃ г Ярополкъ же хотѧше ити на всеволода
послушавъ злых свѣтникъ се оувѣда всеволодъ
посла противу ѥму сн҃а своего володимера
ярополкъ же ѡставивъ мт҃рь свою и дружину лучьскѣ бѣжа в лѧхы
володимеру же пришедшю лучьску и вдаша сѧ лучане
володимеръ же посади дв҃да володимери въ ярополка мѣсто
а мт҃рь ярополчю и жену ѥго и дружину ѥго приведе кыеву
и имѣньѥ вземъ ѥго
В лѣт ҂ѕ҃ ф҃ ҁ҃ д Приде ярополкъ из лѧховъ
и створи миръ с володимеромь
и иде володимеръ вспѧть чернигову
ярополкъ же сѣде володимери
и пересѣдев мало дн҃и иде звенигороду
и не дошедшю ѥму града и прободенъ быс ѿ проклѧтаго нерадьцѧ ѿ дьяволѧ наоученья и ѿ злыхъ члв҃къ
Лежащю и ту на возѣ саблею с конѧ прободе и мцса ноямбрѧ въ к҃ в дн҃ь
И тогда въздвигнувъ сѧ ярополкъ выторгну изъ себе саблю
и возпи великым глмсь
ѡхъ тот мѧ враже оулови
бѣжа нерадець трькратыи перемышлю к рюрикови
и ярополка вземше ѡтроци на конь передъ сѧ радъко вънкина инии мнози несоша и володимерю
а ѿтуду кыѥву
изиде противу ѥму бл҃говѣрныи кнѧзь всеволодъ с своима сн҃ъма с володимеромь и ростиславомь и вси болѧре и блж҃ныи митрополитъ іѡан с черноризци и с прозвутеры
и вси кияне великъ плачь створиша над нимь
со плмсы и пѣсми проводиша и до стаг дмитрея
спрѧтавше тѣло ѥго с честью положиша и в рацѣ мраморѧнѣ в цр҃кви стаг аплса петра юж беѣ самъ началъ здати преж мцса декабрѧ въ .е҃ дн҃ь
многы бѣды приимъ без вины изгонимъ ѿ братья своѥя ѡбидимъ разграбленъ прочее и смр҃ть горкую приятъ но вѣчнѣи жизни и покою сподобї сѧ
такъ бѧше блж҃ныи сь кнѧзь тихъ кротъкъ смѣренъ и братолюбивъ десѧтину дая ст҃ѣи бц҃и ѿ всего своѥго имѣнья по всѧ лѣта
и молѧше б҃а всегда гл҃ѧ
гси б҃е мои приими молитву мою и дажь ми смр҃ть якож двѣма братома моима борису и глѣбу ѿ чюжю руку да ѡмыю грѣхы всѧ своѥю кровью избуду суѥтнаго сего свѣта и мѧтежа сѣти вражии
ѥгоже прошенья не лиши ѥго бл҃гыи б҃ъ
въсприя блг҃ая ѡна ихже ѡко не видѣ ни оухо слыша ни на срцде члв҃ку не взиде еже оуготова б҃ъ любѧщимъ ѥго
В лѣт ҂ѕ҃ ф҃ ҁ҃ е
В лѣт ҂ѕ҃ ф҃ ҁ҃ ѕ Св҃щена быс цр҃кы ст҃го михаїла манастырѧ всеволожа митрополитомь иваномь а игуменьство тогда держащю того манастырѧ
лазъскаѧ
ст҃ыя бц҃а манастырѧ ѳеѡдосьѥва їѡаномь митрополитомъ ї лукою бѣлогородьскымь еппсмь исаиемь черниговьскым епспомь при бл҃городьнѣмь кнѧзи всеволодѣ державному русьскыя землѧ и чадома ѥго володимера и ростислава воѥводьство держащю кыѥвьскыя тысѧща яневи игуменьство держащю іѡану
В сеже лѣт престави сѧ іѡанъ митрополитъ
быс же іѡан мужь хытръ книгамъ И оученью млтсвъ оубогымъ и вдовицѧмъ
ласковъ же ко всѧкому б҃ату и оубогу
смѣренъ же и кротокъ молчаливъ
рѣчистъ же книгами ст҃ыми оутѣшая печалныя
и сѧкого не быс преж в руси ни по немь не будеть сѧкъ
В се лѣто иде янъка всеволожа наречная преж
приведе янка митрополита іѡана скопьчину ѥгоже людье вси рекоша
се намъ пришелъ
ѿ года бо до года пребывъ оумре
бѣ же се мужь книженъ но оумомъ простъ
и просто рещи-
В сеже лѣто сщ҃ена быс црк҃ы стаг михаила ефрѣмом митрополитомь тоя црк҃ы юже бѣ создалъ велику сущю
бѣ бо преже в переяславли митрополья
и пристрои ю великою пристроею Оукрасивъ ю всѧкою красотою цркв҃ныими ссуды
се бо ефрѣмъ бѣ скопець высокъ тѣломъ
бѣ бо тогда многа зданья въздвиже
докончавъ црк҃вь стаг михаила заложи црк҃вь на воротѣхъ городныхъ во имѧ ст҃аго мчн҃ка ѳеѡдора
и посемь стаг андрѣя ѹ црк҃ве ѿ воротъ и строѥнье баньноѥ
сего же не быс преж в руси
и град бѣ заложилъ каменъ ѿ црк҃ве стаг мчн҃ка ѳеѡдора
и прочими зданьи
В лѣт ҂ѕ҃ ф҃ ҁ҃ ѳ Игуменъ и черноризци свѣтъ створше рѣша
не добро есть лежати ѡц҃ю нашему ѳеѡдосьеви кромѣ манастырѧ црк҃ве своея понеже то ѥсть ѡсновалъ црк҃вь и черноризци совокупилъ
свѣтъ створше повелѣша оустроити мѣсто идѣже положити мощѣ ѥго
и приспѣвшю празднику ѹспенья бц҃ѣ треми дн҃ьми повелѣ игуменъ рушити кдѣ лежать мощѣ ѥго ѡц҃а нашего ѳеѡдосья
ѥгоже повелѣнью бых азъ грѣшныи первое самовидець
еже скажю не слухомъ бо слышавъ но самъ ѡ семь началникъ
пришедшю же игумену ко мнѣ и рекшю ми
поидевѣ в печеру к ѳеѡдосьѥви
азъ же пришедъ и со игуменомъ не свѣдущю никомуже разглѧдавша кудѣ копати и знаменавша мѣсто кдѣ копати кромѣ оустья
реч же ко мнѣ игуменъ
не мози повѣдати никомуже
но поими ѥгоже хощеши да ти поможеть
азъ же пристроихъ з҃ д҃нии рогалиѥ имиже копати
и въ Вторкь веч пояхъ с собою в҃ Брата
не вѣдущю никомуже придох в печеру
и ѿпѣвъ плмсы почах копати
трудивъ сѧ вдахъ другому брату
копахомъ до полуночья
трудихом сѧ и не могуче сѧ докопати
начах тужити ѥда како на страну копаѥмъ
азъ же вземъ рогалью начах копати рамено
и другу моѥму ѡпочивающю передъ пещерою и реч ми
оударивше в било
и азъ в то чинъ прокопах на мощѣ ѳеѡдосьевы ѡному гл҃щю ко мнѣ оудариша в било мнѣ же рекущю
прокопахъ оуже
ѥгда же прокопахъ ѡбдержашеть мѧ оужасть
и начах звати
гси помилуи
ѡ се чинь же сѣдѧста в҃ брата в манастыри ѥда игуменъ оутаивъ сѧ нѣ с кыими пренесеть ѥго ѡтаи к печерѣ зрѧща
ѥгда оудариша в било видѣста г҃ столпы ако дугы зарны
и стоявше придоша надъ верхъ црк҃ве идеже положенъ быс ѳеѡдосии
в сеже времѧ видѣ стеѳанъ иже быс в него мѣсто игуменъ в се же времѧ быс ѥппсъ видѣ въ своѥмь манастыри реч с поле зарю велику надъ печерою
мнѣвъ яко несуть ѳеѡдосья бѣ бо ѥму възвѣщено преже дн҃емь ѥдинѣмъ и сжаливъ си яко без него пренесѧть и всѣдъ на конь вборзѣ поѣха поимъ с собою климета ѥгоже игумена постави в своѥ мѣсто
и идѧста видуче зарю велику
яко придоста близь видѣста свѣщѣ многы надъ печерою
и придоста к печерѣ
не видѣста ничто же
и придоста дну в печеру нам сѣдѧщемъ оу мощии ѥго
ѥгда бо прокопахъ послахъ къ игумену
приди да вынемемъ и
игумен же приде з двѣма братома
прокопах велми
и влѣзохом
и лежащь мощьми
но сстави не распали сѧ бѣша
и власи главнии притѧскли бѧху
взложьше и на вариманътью и вынесоша и предъ пещеру
на другыи же дн҃ь собраша сѧ ѥппси ѥѳрѣмъ переяславьскыи стеѳанъ володимерьскыи іѡан черниговьскыи игумени ѿ всѣхъ манастыревъ с черноризци
придоша и людье бл҃говѣрнии
и взѧша мощѣ ѳеѡдосьевы с тѣмьяномъ и съ свѣщами
и принесше положиша и в цр҃кви своеи ѥму в притворѣ на деснѣи странѣ мцса августа въ д҃і дн҃ь в дн҃ь четвертъкъ въ час а҃ дн҃е индикта д҃і лѣт
Праздноваша свѣтло въ тъ дн҃ь
се же повѣмь мало нѣчто еже сѧ събыс прр҃ченье ѳеѡдосьево
игуменьство бо ѳеѡдосью держащю в животѣ своѥмь правѧщю стадо порученое ѥму бм҃ь черноризци не токмо бо си ѥдины но и мирьскыми печаше сѧ ѡ дш҃ахъ ихъ како быша спс҃ли сѧ
паче же ѡ дхв҃ныхъ сн҃ѣхъ своихъ оутѣшая и наказая приходѧщая к нему другоицѧ в домы ихъ приходѧ и блгслвнье имъ подавая
ѥдиною бо ѥму пришедшю в домъ яневъ къ яневи и к подружью ѥго мр҃ьи ѳеѡдосии бо бѣ любѧ я занеже живѧста по заповѣди гсни и в любви межи собою пребываста ѥдиною же ѥму пришедшю к нима и оучашеть я ѡ млтсни къ оубогымъ ѡ црсьствии нбнсѣмь еже прияти праведником а грѣшником муку ѡ смр҃тнѣмь часѣ
и се ѥму глщ҃ю ѡ положении тѣла в гробѣ има реч ѥму явьная
кто вѣсть кдѣ си мѧ положать
реч же ѥи ѳеѡдосии
по истинѣ идѣже лѧгу азъ ту и ты положена будеши
се же сбыс сѧ игумену же бо преставльшю сѧ преже ѡ и҃і лѣт
Се сбыс сѧ
в се бо лѣто престави сѧ яневая именемь мр҃ья мцса авгсу ѕ҃і дн҃ь
И пришедше черноризьци пѣвше ѡбычныя пѣсни и прїнесше ю положиша ю в цр҃кви ст҃ыя бцсѧ противу гробу ѳеѡдосьеву на шюеи странѣ
ѳеѡдосии бо положенъ быс въ д҃і а сии въ ѕ҃і
Се же сбыс сѧ пррч҃еньѥ блж҃наго ѡц҃а нашего ѳеѡдосья добраго пастуха иже пасѧше словесныя ѡвцѧ нелицемѣрно с кротостью и с расмотреньѥмь блюда ихъ и бдѧ за не молѧ сѧ за порученоѥ ему стадо и за люди хьсяньскыя за землю русьскую иже и по ѡшествии твоѥмь ѿ сея жизни молиши сѧ за люди вѣрныя и за своя оучнк҃ы иже взирающе на раку твою поминають оученье твоѥ и въздержанье твое прославлѧють б҃а
азъ же грѣшныи твои рабъ и оучнк҃ъ недоѹмѣю чимь похвалити добраго твоѥго житья и въздержанья
но се реку мало нѣчто
радуи сѧ ѡч҃е нашь и наставниче
мирьскыя плища ѿринувъ молчанье възлюбивъ б҃у послужилъ ѥси в тишинѣ въ мнишьскомь житьи
всѧко собѣ принесенье бжтсвеное принеслъ ѥси пощеньемь превозвышь сѧ плотьскых стрстии и сласти възненавидѣвъ красоту и желанье свѣта сего ѿринувъ вслѣдуя стопамъ высокомысленымъ ѿц҃емь ревнуя молчаньѥм възвышая сѧ смѣреньем и оукрашая сѧ в словесѣхъ книжных веселуя сѧ
радуи сѧ
оукрѣпль сѧ надежею вѣчныхъ бл҃гъ приимъ оумертвивъ плотьскую похоть источникъ безаконья и мѧтежь
прпдбне бѣсовьскых козни избѣгъ и ѿ сѣти ѥго
с праведными ѡч҃е почилъ ѥси въсприимъ противу трудомъ своимъ възьмездье ѡц҃емь наслѣдникъ бывъ послѣдовавъ оученью ихъ и нраву ихъ въздержанью ихъ и правило ихъ правѧ
паче же ревноваше великому ѳеѡдосью нравомь и житьѥмь подобѧ сѧ житью ѥго и въздеръжанью ревнуя послѣдьствуя ѡбычаю ѥго и преходѧ ѿ дѣла в дѣло ѹньшеѥ и ѡбычныя молбы бу҃ въздая в воню бл҃гооуханья приносѧ кадило молитвеное темьянъ блг҃овоньныи
побѣдивъ мирьскую похоть и миродержьцѧ кнѧзѧ вѣка сего супротивника поправъ дьявола и ѥго козни побѣдникъ яви сѧ противным ѥго стрѣлам и гордымъ помысъломь ставъ супротивно ѹкрѣпивъ сѧ ѡружьемь кртснымь и вѣрою непобѣдимою бж҃ьею помощью
моли сѧ за мѧ ѡч҃е чтнсыи избавлену быти ѿ сѣти неприязнины и ѿ противника врага
сблюди мѧ твоими млт҃вми
В се же лѣто знаменье в слн҃ци яко погыбнути ѥму
и мало сѧ ѥго ѡста
акы мсць быс в час в҃ дн҃е мсца маия к҃ а дн҃ь
в сеже лѣто быс Всеволоду ловы дѣющю звѣриныя за вышегородомъ заметавшимъ тенета и кличаномъ кликнувшимъ спаде превеликъ змии ѿ нб҃се
оужасоша сѧ вси людье
в сеже времѧ землѧ стукну яко мнози слышаша в сеже лѣто
В се же лѣто волхвъ яви сѧ ростовѣ иже вскорѣ погыбе
В лѣт ҂ѕ҃ х҃ Предивно быс полотьскѣ
в мечтѣ ны бываше
в нощи тутънъ станѧше по ѹлици
яко члв҃ци рищюще бѣси
аще кто вылѣзѧше ис хоромины хотѧ видѣти абье оуязвенъ будѧше невидимо ѿ бѣсовъ язвою
и с того ѹмираху
и не смѧху излазити ис хоромъ
по семь же начаша в дн҃е явлѧти сѧ на конихъ
и не бѣ ихъ видѣти самѣхъ но конь ихъ видѣти копыта
и тако ѹязвлѧху люди плотьскыя и ѥго ѡбласть
тѣмь и члв҃ци г҃лху яко на явѣ бьють полочаны
се же знаменье поча быти ѿ дрьютьска
в сиже времена быс знаменьѥ въ нб҃си
яко кругъ быс посредѣ нб҃а превеликъ
в сеже лѣто ведро бѧше яко изграаше землѧ
и мнози борове възгараху сѧ сами и болота
многа знаменья бываху по мѣстомь
и рать велика бѧше ѿ половець и ѿвсюду
взѧша г҃ грады пѣсоченъ переволоку
и многа села воеваша по обѣма странома
в сеже лѣто воѥваша половци лѧхы с василькомь ростиславичемь
в сеже лѣто оумре рюрикъ сн҃ъ ростиславль
в сиже времена мнози члвц҃и оумираху различнымї недугы якоже глх҃у продающе корсты яко
продахомъ корсты ѿ ѳилипова дн҃е до мѧсопуста з҃ тысѧчь
Се же быс за грѣхы наша яко ѹмножиша сѧ грѣсї наши неправды
се же наведе на ны б҃ъ велѧ нам имѣти покаяньѥ и въстѧгнути сѧ ѿ грѣха и ѿ зависти и ѿ прочихъ злыхъ дѣлъ неприязнинъ
В лѣт ҂ѕ҃ х҃ а индїкта а҃ лѣто Престави сѧ великыи кнѧзь всеволодъ снъ҃ ярославль внукъ володимерь мцса априлѧ въ г҃і дн҃ь
а погребенъ быс д҃і дн҃ь
Недѣли сущи тогда стрстнѣи и дни҃ сущю четвертку в онь же положенъ быс в гробѣ в велицѣи цр҃ькви ст҃ыя соѳья
сии бо бл҃говѣрныи кнѧзь всеволодъ бѣ издѣтьска б҃олюбивъ любѧ правду набдѧ оубогыя въздая чтсь еппсомъ и презвутером
излиха же любѧше черноризци
подаяше требованьѥ имъ
бѣ же и самъ въздержа сѧ ѿ пьяства и ѿ похоти
тѣмь любимъ бѣ ѡц҃емь своимъ яко гл҃ати ѡц҃ю к нему
сн҃у мои
бл҃го тобѣ яко слышю ѡ тобѣ кротость
и радую сѧ яко ты покоиши старость мою
аще ти подасть б҃ъ прияти власть стола моѥго по братьи своеи с правдою а не с насильемь то ѥгда б҃ъ ѿведеть тѧ ѿ житья сего да лѧжеши идеже азъ лѧгу оу гроба моѥго понеже люблю тѧ паче брати твоеѥ
се же сбыс сѧ ѡц҃а ѥго якож гл҃алъ бѣ сему
приимшю послѣже всея братя столъ ѡц҃а своѥго по смр҃ти брата своѥго се же кыевѣ кнѧжа быша ѥму печали болше паче неже сѣдѧщю ѥму в переяславли
сѣдѧщю бо ѥму кыѥвѣ печаль быс ѥму ѿ сн҃овець своихъ яко начаша ѥму стужати хотѧ власти имъ
в сихъ печаль всташа и недузи ѥму
приспѣваше старость к симъ
и нача любити смыслъ оуных свѣтъ творѧ с ними
си же начаша заводити и негодовати дружины своея первыя
и людем не доходити кнѧже правды
начаша ти оунии грабити людии продавати сему не свѣдуще в болѣзнех своихъ
разболѣвшю сѧ ѥму велми посла по сн҃а своѥго до володимера чернигову
пришедшю володимеру видѣвъ и велми болна суща и плакавъ сѧ пресѣдѧщю володимеру и ростиславу сн҃у ѥго меншему пришедшю же часу престави сѧ тихо и кротко
и приближи сѧ ко ѡц҃емъ своимъ кнѧживъ лѣт е҃і кыевѣ а в переяславли лѣто а в черниговѣ лѣто
Володимеръ же плакавъ сѧ с ростиславомъ братом своимъ спрѧтаста тѣло ѥго
и собраша сѧ ѥппси и игумени и черноризьци и попове и болѧре и простии людье
вземше тѣло ѥго со ѡбычными пѣсми положиша и въ ст҃ѣи соѳьи якоже рекохом преже
володимеръ же нача размышлѧти река
аще сѧду на столѣ ѡц҃а своѥго то имам рать съ ст҃ополком взѧти яко есть столъ преж ѿ ѡц҃а ѥго былъ
и размысливъ посла по ст҃ополка турову
а самъ иде чернигову а ростиславъ переяславлю
и минувшю велику дн҃и прешедши празднѣи недѣли В дн҃ь антипаскы мцса априлѧ въ к҃ д дн҃ь Приде ст҃ополкъ кыеву
изидоша противу ѥму кияне с поклоном
и прияша и с радостью
сѣде на столѣ ѡц҃а своѥго и строя своѥго
в се времѧ поидоша половци на русьскую землю
слышавше яко оумерлъ ѥсть всеволодъ послаша слы къ ст҃ополку ѡ мирѣ
ст҃ополкъ же не здумавъ с болшею дружиною ѡтнею и строя своѥго но свѣтъ створи с пришедшими с нимъ
изъимавъ слы всажа и в ыстобъку
слышавше же се половци почаша воѥвати
и придоша половци мнози
и ѡступиша торциискыи град
ст҃ополкъ же пусти слы половецьскыѣ хотѧ мира
и не всхотѣша половци мира
и ступиша половци воюючи
ст҃ополкъ же поча сбирати вое хотѧ на не
и рѣша ѥму мужи смыслении
не кушаи сѧ противу имъ яко мало имаши вои
ѡн же реч
имѣю отрокъ своих ѱ҃ иже могуть противу имъ стати
начаша же друзии несмыслении гл҃ати
поиди кнѧже
смыслении же гл҃ху
аще бы пристроилъ и и҃ тысѧчь не лихо то ѥсть
наша землѧ ѡскудѣла ѥсть ѿ рати и ѿ продажь
но посли сѧ к брату своѥму володимеру да бы ти помоглъ
ст҃ополкъ же послушавъ ихъ посла к володимеру да бы помоглъ ѥму
володимеръ же собра вои свои
и посла по ростислава брата своѥго переяславлю велѧ ѥму помагати ст҃ополку
володимеру же пришедшю киеву совокуписта сѧ оу стаг михаила
и взѧста межи собою распрѧ и которы
и оуладивше сѧ цѣловаста кртсъ межи собою половцемъ воюющим по земли
и рѣша има мужи смыслении
почто вы распрѧ имате межи собою
а погании губѧть землю русьскую
послѣди сѧ уладита
а нонѣ поидита противу поганым любо с миромъ любо ратью
володимеръ хотѧше мира
ст҃ополкъ же хотѧше рати
и поиде ст҃ополкъ и володимеръ и ростиславъ къ треполю
прідоша къ стужьнѣ
ст҃ополкъ же и володимеръ и ростиславъ созваша дружину свою на свѣтъ хотѧче поступити чересъ рѣку
и начаша думати
глш҃е володимеръ яко
сдѣ стояче чересъ рѣку в грозѣ сеи створимъ миръ с ними
и пристояху совѣту сему смыслении мужи янь и прочии
кияне же не всхотѣша но рекоша
хочемъ сѧ бити
поступимъ на ѡну сторону рѣки
възлюбиша съвѣто сь
и преидоша стугну рѣку
бѣ бо наводнила сѧ велми тогда
ст҃ополкъ же и володимеръ и ростиславъ исполчивше дружину поидоша
и идѧше на деснѣи сторонѣ ст҃ополкъ на шюеи володимеръ
посредѣ же бѣ ростиславъ
минувше треполь проидоша валъ
и се половци идѧху противу и стрѣлци пред ними
нашимь же ставшимъ межи валомъ поставиша стѧги свои
и поидоша стрѣлци из валу
и половци пришедше к валови поставиша стѧгы своѣ
и налегша первоѥ на ст҃ополка
и взломиша полкъ ѥго
ст҃ополкъ же стояше крѣпко
и побѣгоша людьѥ не стерпѧче ратных противленья
и побѣже ст҃ополкъ
по томь наступиша на володимера
и быс брань люта
побѣже и володимеръ с ростиславомъ
прибѣгоша к рѣцѣ стугнѣ
и вбреде володимеръ с ростиславомъ
нача оутапати ростиславъ пред ѡчима володимерима
и хотѣ похватити брата своѥго
и мало не оутопе самъ
и оутопе ростиславъ снсъ всеволожь
володимеръ же пебредъ рѣку с малою дружиною
мнози бо падоша ѿ полка ѥго
и болѧре ѥго ту падоша
и перешедъ на ѡну сторону днѣпра плака сѧ по братѣ своѥмъ и по дружинѣ своеи
пришедъ чернигову печаленъ зѣло
ст҃ополкъ же вбѣже в треполь
и затвори сѧ ту
и бѣ ту до вечера
и на ту ночь приде киеву
половци же видѣвше сдолѣвше пустиша по земли воююче
а друзии възвратиша сѧ к торцьскому
си же сѧ злоба сключи въ дн҃ь възнесенья гса нашего їсса хса мцса мая въ к҃ ѕ
Ростислава же искавше ѡбрѣтоша в рѣцѣ
вземше принесоша и киеву
и плака сѧ по немь мт҃и ѥго
и вси людье пожалиша си по немь по велику оуности ѥго ради
и собраша сѧ епспи и попове и черноризци
пѣсни ѡбычныя пѣвше положиша и оу црк҃ви ст҃ыя соѳьи оу ѡц҃а своѥго
половцемъ же ѡсѣдѧщемъ торцьскыи противѧщимъ же сѧ торкомъ и крѣпко борющимъ сѧ из града оубиваху многы ѿ противных
половци же начаша налѣгати
и ѡтъимаху воду
и изнемагати начаша людье в градѣ водною жажею и го·лодомъ
и прислаша торци къ ст҃ополку глщ҃е
аще не пришлеши брашна предати сѧ имам
ст҃ополкъ же посла имъ
и не бѣ лзѣ вкрасти сѧ в градъ множьствомь вои ратных
стояше ѡколо града недѣль ѳ҃
И раздѣлиша сѧ на двоѥ
ѡдина сташа оу града рать борюще
а друзии поидоша кыѥву
пустиша на воропъ межи киевъ и вышегородъ
ст҃ополкъ же выииде на желаню
и поидоша противу собѣ ѡбои
и съступиша сѧ
и оукрѣпи сѧ брань
побѣгоша наши пред иноплеменьникы
падаху язвени предъ врагы нашими
и мнози погыбоша мертви паче неже оу трьполѧ
ст҃ополкъ же приде киеву самъ третии
а половци возвратиша сѧ к торцьскому
быша же си злая мцса иоулѧ въ к҃ г
на заоутея же въ к҃ д Въ ст҃ою мчн҃ку бориса и глѣба быс плачь в градѣ а не радость грѣхъ ради наших великихъ и неправды за оумноженье безаконии наших
се бо на ны б҃ъ попусти поганым не яко милуя ихъ но насъ кажа да быхомъ сѧ востѧгнули ѿ злых дѣлъ
симь казнить ны нахоженьемь поганых
се бо есть батогъ ѥго да негли встѧгнувше сѧ вспомѧнемъ сѧ ѿ злаго пути своѥго
сего ради в празднїкы б҃ъ нам наводить сѣтованье якоже сѧ створи в се лѣто первоѥ зло на възнесенье гсне еже оу трьполѧ
второе же въ праздникъ бориса и глѣба еже есть праздникъ новыи русьскыя землѧ
сего ради прр҃къ глш҃е
преложю праздникы ваша в плачь и пѣсни ваша в рыданье земли вашеи
ѡпустѣша села наша и городи наши
быхом бѣгаючи пред врагы нашими
якож прр҃къ гл҃ше
падете пред врагы вашими
поженуть вы ненавидѧщии вас
и побѣгнете никому женущю вас
скрушю руганье гордыни вашея
и будеть в тщету крѣпость ваша
оубьеть вы приходѧ в мѣста
будеть землѧ ваша пуста
и двори ваши пусти будут
яко вы хѹди есте и лукави и азъ поиду к вамъ яростью лукавою
тако гл҃еть гсь б҃ъ изл҃евъ
идѣ лукавии снв҃е измаилеви пожигаху села и гумна
и многы црк҃ви запалиша ѡгнемь
да не чюдит сѧ никтоже ѡ семь
идеже множьство грѣховъ ту видѣнья всѧкого показанье
сего ради вселеная предасть сѧ
сего ради гнѣвъ простре сѧ
сего ради землѧ мучена быс
ѡви ведуть сѧ полонени
друзии посѣкаѥми бывають горкую смр҃ть приемлюще
друзии трепечють зрѧще оубиваѥмых
друзии гладомъ оумарѧѥми и водною жажею
едино прѣщенье
ѥдина казнь
многовещныя имуще раны различныя -ечали и страшны мукы ѡвы вѧжемы и пѧтами пхаѥми и на зимѣ держими и оуранѧѥми
и се притранѣе и страшнѣе яко на хсьяньстѣ родѣ страхъ и колѣбанье бѣда оупространи сѧ
праведно и достоино есть тако да накажемъ сѧ
тако вѣру имем
кажеми ѥсмы
подобаше нам в рукы языку странну и безаконьнѣишю всея землѧ
рцѣмъ велеглсно
праведенъ ѥси гси
и прави суди твои
рцѣмъ по ѡному разбоинику
мы достоиная яже сдѣяхомъ прияхом
рцѣмъ и со иѡвомъ
яко гвси любо быс тако и быс
буди имѧ гнсе блгсвно в вѣкы
да хоженьемь поганых и мучими ими влкду познаѥмъ ѥгоже мы прогнѣвахом
прославлени бывше не прославихом
почтени бывше не почтохом
ѡст҃ивше сѧ не разумѣхом
куплени бывше не поработахом
породивъше сѧ не яко ѡц҃а постыдѣхом сѧ
согрѣшихом
и казними ѥсмы
якож створихом тако и стражем
городи вси ѡпустѣша
села ѡпустѣша
преидемъ полѧ идеже пасоми бѣша стада конь ѡвцѧ и волове
все тоще нонѣ видимъ
нивы поростъше звѣремъ жилища быша
но ѡбаче надѣемъ сѧ на млтсь бж҃ью
кажеть бо ны добрѣ блг҃ыи влкда
не по безаконью нашему створи нам
и по грѣхомъ нашим въздасть нам
тако подобаѥть бл҃гому влдцѣ казати не по множьству грѣховъ
тако гсь створи нам
созда
падшая вставить
адамле преступленье прости
баню нетлѣнья дарова
и свою кровь за ны излья
якож ны видѣ не право пребывающа нанесе нам сущюю рать и скорбь да не хотѧще всѧко в будущии вѣкъ ѡбрѧщем млтсь
дш҃а бо сдѣ казнима всѧко млсть в будущии вѣкъ ѡбрѧщеть и лготу ѿ мукъ
не мьстить бо гсь дважды ѡ томь
ѡ неиздреченьному члв҃колюбью
якож видѣ ны волею к нему ѡбращающа сѧ
ѡ тмами любве ѥже к намъ
понеже хотѧще оуклонихом сѧ ѿ заповѣдии ѥго
се оуже не хотѧще терпим
се с нужею понеже неволею
се оуже волею
гдѣ бо бѣ оу насъ оумиленье
нонѣ же всѧ полна суть слезъ
гдѣ бѣ в насъ въздыханье
нонѣ же плачь по всѣмъ оулицам оупространи сѧ избьеных ради иже избиша безаконьнии
половци воѥваша много
и възвратиша сѧ к торцьскому
и изнемогоша людье в градѣ гладомь
и предаша сѧ ратнымъ
половци же приимше град запалиша и ѡгнем
люди раздѣлиша
и ведоша в вежѣ к сердоболем своимъ и сродником своимъ мъного роду хьсяньска
стражюще печални мучими зимою ѡцѣплѧѥми въ алчи и в жажи и в бѣдѣ ѡпустнѣвше лици почернѣвше телесы незнаѥми и страною языкомъ испаленым нази ходѧще и боси ногы имуще сбодены терньем со слезами ѿвѣщеваху другъ къ другу гл҃юще
азъ бѣхъ сего города
и другї
а язъ сея вси
тако съѹпрашают сѧ со слезами родъ свои повѣдающе и вздышюче ѡчи возводѧще на нб҃о к вышнему свѣдущему таиная
да никтоже дерзнеть рещи яко ненавидими бм҃ь есмы
да не будеть
кого бо тако б҃ъ любить якоже ны взлюбилъ ѥсть
кого тако почелъ ѥсть яко же ны прославилъ ѥсть и възнеслъ
никогоже
имъ же паче ярость свою въздвиже на ны яко паче всѣх почтени бывше горѣѥ всѣх сдѣяхом грѣхы
якоже паче всѣхъ просвѣщени бывше влчдню волю дѣюще и презрѣвше в лѣпоту паче инѣхъ казними ѥсмы
се бо азъ грѣшныи и много и часто б҃а прогнѣваю
и часто согрѣшаю по всѧ дн҃и:
В се же лѣт престави сѧ ростиславъ сн҃ъ мьстиславль внукъ изѧславль мцса ѡктѧмбрѧ въ а҃ дн҃ь
а погребенъ быс ноямбрѧ въ ѕ҃і в црк҃ви ст҃ыя бцсѧ десѧтиньныя
Томже лѣт Приде ѡлегъ с половци ис тъмутороконѧ
приде чернигову
володимеръ же затвори сѧ в градѣ
ѡлегъ же приде к граду
и пожже ѡколо града
и манастырѣ пожже
володимеръ же створи миръ съ ѡлгомъ
и иде из града на столъ ѡтень переяславлю
а ѡлегъ вниде в град ѡц҃а своѥго
половци же начаша воевати ѡколо чернигова ѡлгови не взбранѧщю
бѣ бо самъ повелѣлъ имъ воевати
се оуже третьее наведе поганыя на землю русьскую
ѥгоже грѣха да бы и б҃ъ простилъ занеже много хьсянъ изгублено быс а друзии полонени и расточени по землѧм
В сеже лѣт придоша прузи на русьскую землю мцса авгсу въ к҃ ѕ
поѣдоша всѧку траву и многа жита
и не бѣ сего слышано в д҃нехъ первых в земли русьстѣ яже видѣста ѡчи наши за грѣхы наша
В сеж лѣт престави сѧ епспъ володимерскыи стеѳан мцса априлѧ въ к҃ з дн҃ь въ час ѕ҃ нощи Бывъ преже игуменъ печерьскому манастырю
В лѣт ҂ѕ҃ х҃ г Идоша половци на грькы с девгеневичемъ
воѥваша по гречьстѣи земли
и цсрь яша девгенича
и повелѣ и слѣпити
В тож лѣт Придоша половци итларь и кытанъ к володимеру на миръ
приде итларь в градъ переяславль
а кытанъ ста межи валома с вои
и вда володимеръ кытанови сн҃а своѥго ст҃ослава въ тали
а итларь быс в градѣ с лѣпшею друженою
в тоже времѧ бѧше пришелъ славѧта ис кыева к володимеру ѿ ст҃ополка
и начаша думати дружина ратиборѧ со кнѧземъ володимером ѡ погубленьи тларевы чади
володимеру же не хотѧще сего створити ѿвѣща бо
како се могу створити ротѣ с ними ходивъ
ѿвѣщавше же дружина рокоша володимеру
кнѧже нѣту ти в томъ грѣха
да ѡни всегда к тобѣ ходѧче ротѣ губѧть землю русьскую
и кровь хсьяньску проливають бес перестани
и послуша ихъ володимеръ
и в ту нощь посла володимеръ славѧту с нѣколикою дружиною и с торкы межи валы
выкрадше первое ст҃ослава по томъ оубиша кытана
и дружину ѥго избиша
вечеру сущю тогда суботному а итлареви въ ту нощь лежащю оу ратибора на дворѣ с дружиною своею и не вѣдуче что сѧ надъ кытаномь створи
наутрия яже в недлю заоутрени суще годинѣ пристрои ратиборъ ѡтрокы въ ѡружьи
истобку пристави истопити имъ
и присла володимеръ ѡтрока своѥго бѧндюка по итлареву чадь
и реч бѧндюкъ итлареви
зовет вы кнѧзь володимеръ
реклъ тако
ѡбувше сѧ в теплѣ избѣ заѹтрокавше оу ратибора приѣдите ко мнѣ
и реч итларь
тако буди
яко влѣзоша въ истобку тако запрени быша
възлѣзше на истобку прокопаша и верхъ
и тако ѡльбегъ ратиборичь приима лукъ свои и наложивъ стрѣлу оудари итларѧ в срцде
и дружину ѥго всю избиша
и тако злѣ испроверже животъ свои итларь В недлю сыропусную въ час а҃ дн҃е мцса ѳевралѧ въ к҃ д дн҃ь
Ст҃ополкъ же и володимеръ посласта къ ѡльгови
велѧста ѥму поити на половци с собою
ѡлегъ же ѡбѣщавъ сѧ с нима и пошедъ не иде с нима в путь единъ
ст҃ополкъ же и володимеръ идоста на вежѣ
и взѧста вежѣ
полониша скоты и конѣ вельблуды и челѧдь
и приведоста и в землю свою
и начаста гнѣвъ имѣти на ѡлга яко не шедшю ѥму с нима на поганыя
и посла ст҃ополкъ и володимеръ къ ѡлгови глщ҃е сице
се ты не шелъ ѥси с нама на поганыя иже погубили суть землю русьскую
а се оу тобе есть итларевичь
любо ѹбии любо и даи нама
то есть ворогъ русьстѣи земли
ѡлегъ же сего не послуша
и быс межи ими ненависть
В сеже лѣт Придоша половци к гургеву
и стояше ѡколо ѥго лѣто все
и мало не взѧша ѥго
ст҃ополкъ же ѡмири е
половци же не идоша за рось
гюргевци же выбѣгоша
и идоша кыеву
ст҃ополкъ же повелѣ рубити городъ на вытечевѣ холму
в свое имѧ нарекъ ст҃ополчь городъ и повелѣ еппсу мрину съ юргевци сѣсти ту и засаковцемъ и прочимъ ѿ инѣхъ градъ
а гюргевъ зажгоша половци тощь
сегоже лѣта Исходѧща иде двд҃ъ ст҃ославичь из новагорода смолиньску
новгородци же идоша ростову по мьстислава володимерича
поемше ведоша и новугороду
а двд҃ви рекоша
не ходи к нам
пошедъ дв҃дъ вороти сѧ смолиньску
и сѣде смолиньскѣ
а мьстиславъ новѣгородѣ сѣде
в сеже времѧ приде изѧславъ сн҃ъ володимерь ис курска к мурому
прияша и муромци
и посадника я ѡлгова
В сеже лѣт Придоша прузи въ к҃ и
И покрыша землю
и бѣ видѣти страшно
идѧху к полунощнымъ странамъ ядуща траву и проса
В лѣт ҂ѕ҃ и х҃ д Ст҃ополкъ и володїмеръ посла къ ѡлгови глщ҃а сице
поиди кыѥву да порѧдъ положимъ ѡ русьстѣи земли пред еппсы и прде игумены и пред мужи ѡц҃ь нашихъ и прде людми градьскыми да быхом ѡборонили русьскую землю ѿ поганых
ѡлег же въсприимъ смыслъ буи и словеса величава реч сице
нѣс мене лѣпо судити еппсу ли игуменом ли смердом
и не въсхотѣ ити к братома своима послушавъ злых свѣтникъ
ст҃ополкъ же и володимеръ рекоста к нему
да се ты ни на поганыя идеши ни на свѣтъ к нама
то ты мыслїши на наю
и поганым помагати хочеши
а б҃ъ промежи нами будеть
ст҃ополкъ же и володимеръ рекоста на ѡлга чернигову
ѡлег же выбѣже изъ чернигова мцса мая въ г҃ дн҃ь в сбуту
Ст҃ополкъ же и володимеръ ѡступиста и в градѣ
бьяхут сѧ из города крѣпко
а си приступаху къ граду
и язвени бываху мнози ѿ обоихъ
и быс межю ими брань люта
и стояше ѡколо града дн҃ии л҃ и г҃
И изнемагаху людье в градѣ
и вылѣзе ѡлегъ из града хотѧ мира
и вдаста ѥму миръ рекъше сице
иди к брату своему двд҃ви
и придѣта киеву на столъ ѡц҃ь наших и дѣдъ наших
яко то есть старѣишеи град в земли во всеи кыевъ
ту достоино снѧти сѧ и порѧдъ положити
ѡлег же ѡбѣща сѧ се створити
и на семь цѣловаша крстъ
В сеже времѧ приде бонѧкъ с половци г кыеву В недлю ѿ вечера
И повоева ѡколо кыева
и пожже на берестовѣмь дворъ кнѧжь
В сеже времѧ воева курѧ с половци оу переяславлѧ
и оустье пожже мцса мая к҃ д д҃нь
Ѡлег же выиде и стародуба
и приде смолиньску
и не прияша ѥго смолнѧне
и иде к рѧзаню
ст҃ополкъ же и володимеръ поидоста в своя си
Сегоже мцса приде тугорканъ тесть ст҃ополчь мцса мая л҃
И ста ѡколо града
а переяславьци затвориша сѧ в градѣ
ст҃ополкъ же и володимеръ поидоста на нь по сеи сторонѣ днѣпра
и придоста къ зарубу
перебродиста сѧ
и не ѡчютиша ихъ половци б҃у схраншю ихъ
и исполчивше сѧ поидоста к граду
гражане же оузрѣвше радї поидоша к нима
а половци стояху на ѡнои сторонѣ трубежа исполчивше сѧ
ст҃ополъкъ же и володимеръ вбредоста в трубежь к половцемъ
володимеръ же хотѣ нарѧдити полкъ
ѡни же не послушаша
но оудариша в конѣ к противнымъ
се видѣвше половци и побѣгоша
а наши погнаша въ слѣдъ ратных сѣкуще противьныя
и сдѣя гсь въ тъ дн҃ь спс҃нье велико
мцса иоулїя въ ѳ҃і дн҃ь Побѣжени быша иноплеменьци
и кнѧзѧ ихъ оубиша тугоркана и сн҃а ѥго и ини кнѧзи
мнози врази наши ту падоша
на заоутрье же налѣзоша тугоркана мертвого
и взѧша и ст҃ополкъ акы тьстѧ своѥго и врага
привезше и г кыеву погребоша и на берестовѣмь межю путемъ идущимъ на берестово и другымь в манастырь идуще
и въ к҃ тогоже мцса в пѧтокъ Приде второе бонѧкъ безбожныи шелудивыи ѡтаи хыщникъ г кыеву внезапу
и мало в градъ не въѣхаша половци
и зажгоша болонье ѡколо града
и възвратиша сѧ в манастырь
и въжгоша стеѳановъ манастырь и деревнѣ и герьманы
и придоша в манастырь печерьскыи намъ сущим по кѣльямъ почивающим по заоутрени
и кликнуша ѡколо манастырѧ
и поставиша стѧга два пред враты манастырьскыми намъ же бѣжащим задомъ манастырѧ а другимъ възбѣгшим на полати
безбожныѣ же сн҃ове измаилеви высѣкоша врата манастырю
и поидоша по кельямъ высѣкающе двери
и износѧху аще что ѡбрѣтаху в кельи
по семь въжгоша домъ ст҃ыя влдчцѣ нашея бц҃ѣ
и придоша к цр҃кви
и зажгоша двери еже къ оугу оустроѥнии и вторыя же к сѣверу
влѣзше в притворъ оу гроба ѳеѡдосьева емлюще иконы зажигаху двери
и оукарѧху б҃а и законъ нашь
б҃ъ же терпѧше
еще бо не скончали сѧ бѧху грѣси ихъ и безаконья ихъ
тѣмь глх҃у
кдѣ есть б҃ъ ихъ да поможеть имъ и избавить я
и ина словеса хулная гла҃ху на ст҃ыя иконы насмихающе сѧ не вѣдуще яко б҃ъ кажеть рабы своя напастми ратными да явѧт сѧ яко злато искушено в горну
хсьяномъ бо многыми скорбьмї и напастьми внити в цртсво нбсное
а симъ поганым и ругателем на семь свѣтѣ приимшим веселье и просторонство а на ѡномь свѣтѣ приимуть мк҃у с дьяволом оуготовании ѡгню вѣчному
тогда же зажгоша дворъ красныи ѥгоже поставилъ бл҃говѣрныи кнѧзь всеволодъ на холму нарѣцаѥмѣмъ выдобычи
то все ѡканнии половци запалиша ѡгнемь
тѣм же и мы послѣдующе прр҃ку дв҃ду вопьемъ
гси б҃е мои положи яко коло
яко ѡгнь пред лицемь вѣтру иже попалѧеть дубравы тако пожениши я бурею твоею
исполни лица ихъ досаженья
се бо ѡскверниша и пожгоша ст҃ыи дом твои и манастырь мт҃ре твоея и трупье рабъ твоихъ
оубиша бо нѣколико ѿ братя нашея ѡружьемь безбожнии сн҃ве измаилеви пущени бо на казнь хсьяномъ
ищьли бо суть си ѿ пѹстынѧ нитривьскыя межю встокомь и сѣвером
ищьли же суть ихъ колѣнъ д҃ тортъмени и печенѣзи торци половци
меѳодии же свѣдѣтельствуѥть ѡ нихъ яко и҃ колѣнъ пробѣгли суть егда исѣче гедеѡнъ
да и҃ ихъ бѣжа в пустыню
а д҃ исѣче
друзии же гл҃ють
сн҃ы амоновы
се же нѣс тако
сн҃ове бо моавли хвалиси
а снв҃е аммонови болгаре
а срацини ѿ измаилѧ творѧт сѧ сарини
и прозваша имена собѣ саракыне рекше
сарини есмы
тѣм же хвалиси и болгаре суть ѿ дочерю лютову иже зачаста ѿ ѡц҃а своего
тѣмь же нечтсо есть племѧ ихъ
а измаиль роди в҃і сн҃а ѿ нихже суть тортъмени и печенѣзи и торци и кумани рекше половци иже исходѧть ѿ пустынѣ
и по сихъ и҃ колѣнъ Г Кончинѣ вѣка изидуть заклѣпении в горѣ александромъ македоньскымъ нечтсыя члв҃кы
Се же хощю сказати яже слышах преж сих д҃ лѣт яже сказа ми гюрѧтѧ роговичь новгородець гл҃ѧ сице яко
послах ѡтрокъ свои в печеру люди яже суть дань дающе новугороду
и пришедшю отроку моему к ним и ѿтуду иде въ югру
югра же людьѥ есть языкъ нѣмъ
и сѣдѧть с самоядью на полунощных странах
югра же рекоша ѡтроку моѥму
дивьно мы находихом чюдо ѥгоже нѣ есмы слышали преж сих лѣт
се же третьее лѣт поча быти
суть горы заидуче луку морѧ имже высота ако до нб҃се
и в горах тѣх кличь великъ и говоръ
и сѣкуть гору хотѧще высѣчи сѧ
и в горѣ тои просѣчено ѡконце мало
и тудѣ молвѧть
и есть не разумѣти языку ихъ
но кажють на желѣзо
и помавають рукою просѧще желѣза
и аще кто дасть имъ ножь ли ли секиру дають скорою противу
есть же путь до горъ тѣхъ не проходим пропастьми снѣгом и лѣсом
тѣм же не доходим ихъ всегда
ѥсть же и подаль на полунощии
мнѣ же рекшю к гюрѧтѣ
си суть людье заклепении александром македоньскым цсрмь
якож сказаѥть о них меѳоди папа римскыи
и взиде на всточныя страны до морѧ наричемое слн҃че мѣсто
и видѣ ту члв҃кы нечтсыя ѿ племене нелфетова
их же нечтсоту видѣвъ
ядѧху скверну всѧку комары и мухы коткы змиѣ
и мертвець не погрѣбаху
но ядѧху и женьскыя изворогы и скоты всѧ нечтсыя
то видѣвъ александръ оубоя сѧ еда како ѡсквернѧть землю и полунощныя страны
и горы высокия б҃у повелѣвшю сступиша сѧ ѡ них
токмо не ступиша сѧ ѡ них горы на в҃і локотъ
и ту створиша сѧ врата мѣдѧна
и помазаша сѧ сунклитом
и аще хотѧт ѡгнем взѧти не възмогут ижещи
вещь бо сунклитова сица ес
ни огнь можеть вжещи ѥго ни желѣзо его приметь
в послѣднѧя же дн҃и по сих изидут и҃ колѣнъ ѿ пустынѧ тривьскыя
изидут и си сквернии языкы яже сут в горах полунощных по повелѣнью б҃ию
но мы на преднѧя взвратим сѧ якож бѧхом преж гл҃али
ѡлгови ѡбѣщавшю сѧ ити к брату своему двд҃ви смолиньску и прити з братом своим кыеву и ѡбрѧдъ положити и не всхотѣ сего ѡлегъ створити
но пришедъ смолинску и поим вои поиде к мурому
в муромѣ тогда сущю изѧславу володимеричю быс же вѣсть изѧславу яко олегъ идеть к мурому
посла изѧславъ по воѣ суздалю и ростову и по бѣлоѡзерци
и собра вои многы
и посла ѡлегъ слы своѣ къ изѧславу гл҃ѧ
иди в волость ѡц҃а своѥго ростову
а то ес волость ѡц҃а моѥго
да хочю ту сѣдѧ порѧдъ створити со ѡц҃мь твоим
се бо мѧ выгналъ из города ѡц҃а моѥго
а ты ли ми здѣ хлѣба моѥго же не хощеши дати
и не послуша изѧславъ словес сих надѣя сѧ на множство вои
ѡлег же надѣя сѧ на правду
яко правъ бѣ в семь ѡлегъ
и поиде к граду с вои
изѧслав же исполчи сѧ пред градом на поли
ѡлег же поиде к нему полком
и сступиша сѧ обои
быс брань люта
и оубиша изѧслава сн҃а володимерѧ внука всеволожа мцсѧ семтѧбрѧ въ ѕ҃ дн҃ь
Прочии же вои побѣгоша ѡви чересъ лѣсъ друзии в городъ
ѡлег же вниде в городъ
и прияша и горожане
изѧслава же вземше положиша и в манастыри ст҃го сп҃са
и ѿтуду перенесоша и новугороду
и положиша и оу ст҃ыѣ соѳьѣ на лѣвѣи сторонѣ
ѡлег же по приятьи града изъима ростовци и бѣлоѡзерци и суздалцѣ
и оустреми сѧ на суждаль
и шедъ суждалю и суждалци даша сѧ ѥму
ѡлег же ѡмиривъ городъ ѡвы изъима а другыя расточи
и имѣнья ихъ ѡтъя
иде ростову
и ростовци вдаша сѧ ѥму
и перея всю землю муромску и ростовьску
и посажа посадникы по городом
и дани поча брати
и посла к нему мьстиславъ солъ свои из новагорода гл҃ѧ
иди ис суждалѧ мурому
а в чюжеи волости не сѣди
и азъ пошлю молит сѧ з дружиною своею къ ѡц҃ю своему
и смирю тѧ со ѡц҃мь моим
аще и брата моѥго ѹбилъ то есть не дивьно
в ратех бо и цр҃и и мужи погыбають
ѡлег же не всхотѣ сего
но паче помышлѧше и новъгородъ переяти
и посла ѡлегъ ярослава брата своѥго в сторожѣ
а сам стояше на поли оу ростова
мьстислав же сдумавъ с новъгородци и послаша добрыню рагуиловича передъ собою въ в сторожѣ
добрынѧ же первоѥ изъима даньникы
оувѣдав же ярославъ се яко изъимани данници ярослав же стояше на медвѣдици в сторожих
и побѣже тои нощи
и прибѣже къ ѡлгови
и повѣда ѥму яко идет мстиславъ а сторожѣ изъимани
и поиде к ростову
а мстислав же приде на волгу
и повѣдаша ѥму яко ѡлегъ вспѧтил сѧ к ростову
и мстиславъ поиде по нем
ѡлег же приде к суждалю
и слышавъ яко идет по нем мстиславъ ѡлег же повелѣ зажещи суждаль город
токмо ѡста сѧ дворъ манастырьскыи печерьскаго манастырѧ и црк҃ы яже тамо есть стаг дмитрея юже бѣ далъ еѳрѣмъ и с селы
ѡлег же побѣже к мурому
а мстиславъ приде суждалю
и сѣдѧ ту посылаше къ ѡлгови мира просѧ гл҃ѧ
азъ ѥсмъ мнии тебе
сли сѧ къ ѡц҃ю моему
а дружину юже ѥси заялъ вороти
а язъ тебе во всем послушаю
ѡлег же посла к нему с лестью хотѧ мира
мстислав же имы лсти вѣры и распусти дружину по селом
и наста ѳеѡдорова недлѧ поста
и приспѣ ѳеѡдорава субта
а мстиславу сѣдѧщю на ѡбѣдѣ приде ѥму вѣсть яко ѡлегъ на клѧзмѣ
близь бо бѣ пришелъ без вѣсти
мстислав же ему имъ вѣру не постави сторожовъ
но б҃ъ вѣсть избавлѧти бл҃гочтсвыя своя ѿ льсти
ѡлег же ѹстановив сѧ на клѧзмѣ мнѧ яко мстиславъ побѣгнеть
къ мстиславу же собраша сѧ дружина въ тъ дн҃ь и в другыи новгородци и ростовци и бѣлозерци
мстислав же ста пред градом исполчивъ дружину
и не поступи ни ѡлегъ на мстислава ни мстиславъ на ѡлга
и стояста противу собѣ д҃ дн҃и
и приде мстиславу вѣсть яко
послал ти ѡц҃ь брата вѧчеслава с половци
и приде вѧчеславъ в четвергъ ѳеѡдоровы недли в постъ
и в пѧток приде ѡлегъ исполчивъ сѧ к городу
а мстиславъ поиде противу ѥму с новгородци и с ростовци
и вдасть мстиславъ стѧгъ володимерь половчину именем кунуи
и вдавъ ѥму пѣшьцѣ и постави и на правѣмь крилѣ
и заведъ кунуи пѣшьцѣ напѧ стѧгъ володимерь
и оузрѣ ѡлегъ стѧгъ володимерь
и оубоя сѧ
и оужасъ нападе на нь и на воѣ ѥго
и поидоша к боеви противу собѣ
ѡлегъ противу мстиславу а ярославъ поиде противу вѧчеславу
мстислав же перешедъ пожаръ с новгородци и сступиша сѧ на кулачьцѣ
и быс брань крѣпка
и нача ѡдалати мстиславъ
и видѣ ѡлегъ яко поиде стѧгъ володимерь
нача заходити в тылъ ѥго
и оубоявъ сѧ побѣже ѡлегъ
и ѡдолѣ мстиславъ
ѡлег же прибѣже к мурому
и затвори ярослваа муромѣ
а самъ иде рѧзаню
мстислав же приде мурому
и створи миръ
и поя своя люди ростовци и суждалци
и поиде к рѧзаню по волзѣ
ѡлег же выбѣже из рѧзанѧ
а мстиславъ пришед створи миръ с рѧзанци
и поя люди своя яже бѣ заточилъ ѡлегъ
и посла къ ѡлгови гл҃ѧ
не бѣгаи никаможе
но пошли сѧ к братьи своеи с молбою не лишать тѧ русьскыѣ земли
и азъ пошлю къ ѡц҃ю молит сѧ ѡ тобѣ
ѡлег же ѡбѣща сѧ тако створити
мстислав же възвративъ сѧ вспѧть суждалю ѿтуду поиде новугороду в свои град мл҃твами прпдбнаго еппса
В лтѣ ҂ѕ҃ х҃ е Придоша ст҃ополкъ володимеръ дв҃дъ игоревичь и василко ростиславичь и давъдъ ст҃ославичь и брат ѥго ѡлегъ
и снѧша сѧ любѧчи на оустроеньѥ мира
и гл҃ша к собѣ рекуще
почто губим русьскую землю сами на сѧ котору дѣюще
а половци землю нашю несуть розно
и ради суть ѡже межю нами рати
да нонѣ ѿселѣ имем сѧ въ едино срцде
и блюдем рускыѣ земли
кождо да держить ѡтчину свою ст҃ополкъ кыевъ изѧславль володимерь всеволожь дв҃дъ и ѡлегъ и ярославъ и ст҃ославъ
а имже роздаялъ всеволодъ городы двд҃у володимерь ростиславичема перемышьль володареви теребовль и василкови
и на том цѣловаша крсь
да аще кто ѿселѣ на кого будет то на того будем вси и крсь чстныи
рекоша вси
да будет нашь и всѧ землѧ русьская
и цѣловавше сѧ поидоша в своя си
и приде ст҃ополкъ с двд҃мь кыеву
и ради быша людье вси
но токмо дьяволъ печаленъ бѧше ѡ любви сеи
и влѣзе сотона нѣкоторым мужем
и почаша гл҃ати к двд҃ви игоревичю рекуще сице яко
володимеръ сложил сѧ есть с василком на ст҃ополка и на тѧ
двд҃ъ же емъ вѣру лживым словом нача молвити на василка гл҃ѧ
кто ес оубилъ брата твоѥго ярополка а нынѣ мыслить на мѧ и на тѧ и сложил сѧ ес с володимером
да промышлѧи ѡ своеи головѣ
ст҃ополкъ же смѧте сѧ оумом река
еда се право будет или лжа не вѣдѣ
и реч ст҃ополкъ к дв҃дви
да аще право гл҃еши б҃ъ ти буди послух
да аще ли завистью молвишь б҃ъ будет за тѣмъ
ст҃ополкъ же сжали си по братѣ своем
и ѡ собѣ нача помышлѧти
еда се право будет
и я вѣру двд҃ви
и прелсти двд҃ъ ст҃ополка
и начаста думати ѡ василкѣ
а василко сего не вѣдѧше и володимеръ
и нача двд҃ъ гл҃ати
аще не имевѣ василка то ни тобѣ кнѧженья кыевѣ ни мнѣ в володимери
и послуша ѥго ст҃ополкъ
и приде василко въ д҃ ноямьбрѧ
и перевезе сѧ на выдобычь
и иде поклонит сѧ къ стм҃у михаилу в манастырь
и оужина ту
а товары своя на рудици
вечеру же бывшю приде в товаръ свои
и наѹтрия же бывшю присла ст҃ополкъ река
не ходи ѿ именинъ моихъ
василко же ѿпрѣ сѧ река
не могу ждати еда будет рать дома
и присла к нему дв҃дъ
не ходи брате
не ѡслушаи сѧ брата старѣишаго
и не всхотѣ василко послушати
и реч дв҃дъ ст҃ополку
видиши ли
не помнить тебе ходѧ в твоею руку
аще ти ѿидеть в свою волость да оузришь аще ти не заиметь грда твоихъ турова и пиньска и прочих град твоих
да помѧнешь мене
но призвавъ кияны и емъ и дажь мнѣ
и послуша ѥго ст҃ополкъ
и посла по василка гл҃ѧ
да аще не хощешь ѡстати до именинъ моихъ да приди нынѣ
цѣлуѥши мѧ
и посѣдим вси с двд҃мъ
василко же ѡбѣща сѧ прити не вѣдыи лсти юже имѧше на нь дв҃дъ
василко же всѣдъ на конь поѣха
и оустрѣте и дѣтьскыи ѥго
и повѣда ему гл҃ѧ
не ходи кнѧже
хотѧть тѧ яти
и не послуша ѥго помышлѧя
како мѧ хотѧть яти
а ѡно мнѣ цѣловавше крсь рекуще
аще кто на кого будеть то на того будет кртсъ и мы вси
и помысливъ си прекртси сѧ рекъ
волѧ гнсѧ да будет
и приѣха въ малѣ дружинѣ на кнѧжь дворъ
и вылѣзе противу ѥго ст҃ополкъ
и идоша в ыстобку
и приде дв҃дъ
и сѣдоша
и нача гл҃ти с҃тополкъ
ѡстани сѧ на ст҃окъ
и реч василко
не могу ѡстати брате
оуже есмъ повелѣлъ товаровамъ поити переди
дв҃дъ же сѣдѧше акы нѣмъ
и реч ст҃ополкъ
да заоутрокаи брате
и ѡбѣща сѧ василко заоутрокати
и реч ст҃ополкъ
посѣдита вы сдѣ
а язъ лѣзу
нарѧжю
и лѣзе вонъ
а дв҃дъ с василком сѣдоста
и нача василко гл҃ти к дв҃дви
и не бѣ в дв҃дѣ глас ни послушанья
бѣ бо ѹжаслъ сѧ и лесть имѣя въ срцди
и посѣдѣвъ двд҃ъ мало реч
кде ес брат
ѡни же рѣша ѥму
стоить на сѣнех
и вставъ дв҃дъ реч
азъ иду по нь
а ты брате посѣди
и вставъ иде вонъ
и яко выступи дв҃дъ и запроша василка въ е҃·и ноямьбрѧ
И ѡковаша и въ двои ѡковы
и приставиша к нему сторожѣ на ночь
наоутрия же ст҃ополкъ созва болѧръ и кыянъ и повѣда имъ еже бѣ ему повѣдалъ двд҃ъ яко
брата ти оубилъ
а на тѧ свѣчал сѧ с володимеромъ
и хотѧть тѧ оубити и грады твоя заяти
и рѣше болѧре и людье
тобѣ кнѧ достоить блюсти головы своее
да аще ес право молвилъ двд҃ъ да прииметь василко казнь
аще ли не право гл҃а дв҃дъ да прииметь ѿ ба҃ и ѿвѣчает прде бм҃ь
и оувѣша игумени и начаша молити сѧ ѡ василкѣ ст҃ополку
и реч имъ ст҃ополкъ
ѡто дв҃дъ
оувѣдѣв же дв҃дъ нача поѹщати на ѡслѣпленье
аще ли сего не створишь а пустишь и то ни тобѣ кнѧжи ни мнѣ
ст҃ополкъ же хотѧше пустити и
но дв҃дъ не хотѧше блюда сѧ ѥго
и на ту ночь ведоша и бѣлугороду иже град малъ оу киева яко і҃ верстъ вдале
и привезоша и на колѣх ѡкована суща
ссадиша и с колъ
и ведоша и в ыстобку малу
и сѣдѧщю ему оузрѣ василко торчина ѡстрѧ ножь
и разумѣ яко хотѧт и слѣпити
възпи к б҃у плачем великим и стенаньем
и се влѣзоша послании ст҃ополком и двд҃мь сновидъ изечевичь конюх ст҃ополчь и дьмитръ конюх дв҃двъ и почаста простирати коверъ
и простерше яста василка и хотѧща и поврещи
и борѧшет сѧ с нима крѣпко
и не можаста ѥго поврещи
и се влѣзше друзии повергоша и
и свѧзаша и
и снемше доску с печи и възложиша на перси ѥго
и сѣдоста ѡбаполы сновидъ изечевичь и дмитръ и не можаста ѹдержати
и приступиста ина два и снѧста другую дску с печи и сѣдоста и ѹдавиша и рамѧно яко персем троскотати
и приступи торчинъ именем беренди ѡвчюхъ ст҃ополчь держа ножь и хотѧ оударити в око
и грѣши сѧ ѡка
и перерѣза ѥму лице
и ес рана та василкѣ и нынѣ
и по сем оудари и в око
и изѧ зѣницю
и по сем в другое ѡко
и изѧ другую зѣницю
и томъ часѣ быс яко и мертвъ
и вземше и на коврѣ взложиша на кола яко мертва
повезоша и володимерю
и быс везому ему сташа с ним перешедше мостъ звиженьскыи на торговищи
и сволокоша с него сорочку кроваву сущю
и вдаша попадь ѡпрати
попадья же ѡправши взложи на нь ѡнѣм обѣдующим
и плакати сѧ нача попадья яко мертву сущю ѡному
и очюти плачь
и реч
кдѣ се есмъ
ѡни же рекоша ѥму
въ звиждени городѣ
и впроси воды
ѡни же даша ѥму
и испи воды
и вступи во нь дш҃а
и оупомѧну сѧ
и пощюпа сорочкы
и реч
чему есте снѧли с мене
да бых в тои сорочкѣ кровавѣ смр҃ть приялъ и сталъ прде б҃мь
ѡнѣм же ѡбѣдавшим поидоша с ним вскорѣ на колѣхъ а по грудну пути
бѣ бо тогда мц҃ь груденъ рекше ноябрь
и придоша с ним володимерю въ ѕ҃ дн҃ь
приде же и дв҃дъ с ним акы нѣкакъ оуловъ оуловивъ
и посадиша и въ дворѣ вакѣевѣ
и приставиша л҃ мужь стеречи и в҃ ѡтрока кнѧжа оуланъ и колчко:-
Володимеръ же слышавъ яко ятъ быс василко и слѣпленъ оужасе сѧ и всплакавъ и реч
сего не бывало ес в русьскѣи земьли ни при дѣдѣх наших ни при ѡц҃ихъ наших сѧкого зла
и ту абье посла к дв҃ду и к олгови ст҃ославичема гл҃ѧ
поидѣта к городцю да поправим сего зла еже сѧ створи се в русьскѣи земьли и в насъ в братьи ѡже вверже в ны ножь
да аще сего не правимь то болшеѥ зло встанеть на нас
и начнеть брат брата закалати
и погыбнеть землѧ руская
и врази наши половци пришедше возмуть земьлю русьскую
се слышавъ давыдъ и ѡлегъ печална быста велми
и плакаста сѧ рекуще яко
сего не было в родѣ нашемь
и ту абье сбиша воѣ
придоста к володимеру володимеру же с вои стоящю в бору
володимеръ же и дв҃дъ и ѡлегъ послаша мужѣ свои глщ҃е к ст҃ополку
что се зло створилъ ѥси в русьстѣи земли и вверглъ ѥси ножь в ны
чему ѥси слѣпилъ брат свои
аще ти бы вина кая была на нь ѡбличил бы и пред нами
и оупрѣвы и и створилъ ѥму
а нонѣ яви вину ѥго ѡже ему се створилъ ѥси
и реч ст҃ополкъ яко
повѣда ми дв҃дъ игоревичь яко
василко брата ти оубилъ ярополка и тебе хоче оубити и заяти волость твою туровъ и пинескъ и берестие и поборину
а заходилъ ротѣ с володимером яко сѣсти володимеру кыевѣ а василкови володимери
а неволѧ ми своее головы блюсти
и не язъ ѥго слѣпилъ но двд҃ъ
и велъ и к собѣ
и рѣша мужи володимери и дв҃дви и ѡлгови
извѣта ѡ семь не имѣи яко дв҃дъ ес слѣпилъ и
не в дв҃довѣ городѣ ятъ ни слѣпленъ
но в твоемь градѣ ятъ и слѣпленъ
и се имъ глщ҃имъ разидоша сѧ разно
наоутрия же хотѧщим чресъ днѣпръ на ст҃ополка ст҃ополкъ же хотѣ побѣгнути ис киева
не даша ѥму кыяне
но послаша всеволожюю и митрополита николу к володимеру глщ҃е
молим сѧ кнѧже тобѣ и братома твоима
не мозѣте погубити русьскыѣ земли
аще бо възмете рать межю собою погании имуть радовати сѧ и возмуть землю нашю иже бѣша стѧжали ѡц҃и ваши и дѣди ваши трудом великим и храбрьствомь
побарающа по русьскѣи земли ины земли приискываху
а вы хочете погубити землю русьскую
всеволожая же и митрополитъ придоста к володимеру
и молиста сѧ ѥму
и повѣдаста молбу кыянъ яко творити миръ и блюсти землѣ русьскиѣ и брань имѣти с погаными
се слышавъ володимеръ росплакавъ сѧ и реч
по истинѣ ѡц҃и наши и дѣди наши зблюли землю русьскую
а мы хочем погубити
и преклони сѧ на молбу кнѧгинниу
чтѧшеть ю акы мт҃рь ѡц҃а ради своего
бѣ бо любим ѡц҃ю своему по велику и въ животѣ и по смр҃ти не ѡслушая сѧ ѥго ни в чемже
тѣм же и послуша ея акы мт҃ре
и митрополита такоже чтѧше санъ ст҃льскыи
не преслуша молбы ѥго
володимеръ бо такъ бѧше любезнївъ любовь имѣя к митрополитом и къ еппсмъ и къ игуменом
паче же и чернечьскыи чинъ любѧ и черници любѧ
приходѧщая к нему напиташе и напаяше акы мт҃и дѣти своя
аще кого видѧше ли шюмна ли в коем зазорѣ не осудѧше но всѧ на любовь прекладаше
но мы на своѥ възвратим сѧ
кнѧгини же бывши оу володимера приде кыеву и повѣда всѧ рѣчи ст҃ополку яко
се дв҃два сколота
то иди ты ст҃ополче на дв҃да
любо ими любо прожени и
ст҃ополкъ же емъ сѧ по се и цѣловаше крстъ межю собою миръ створше
василкови же сущю володимери на прежречнѣмь мѣстѣ и яко приближи сѧ постъ великыи и мнѣ ту сущю володимери въ ѥдину нощь присла по мѧ кнѧзь двд҃ъ
и придох к нему
и сѣдѧху ѡколо ѥго дружина
и посадивъ мѧ и реч ми
се молвилъ василко си ночи к уланови и колчи
реклъ тако
се слышю ѡже идет володимеръ и ст҃ополкъ на дв҃да
даже бы мене двд҃ъ послушалъ да бых послалъ мужь свои к володимеру воротить сѧ
вѣдѣ бо сѧ с ним что молвивъ
да се василю шлю тѧ
иди к василкови тезу своему с сима ѡтрокома
и молви ѥму тако
ѡже хощеши послати мужь свои и воротит сѧ володимеръ то вдам ти которои ти городъ любъ любо всеволожь любо шеполь любо перемиль
азъ же идох к василкови
и повѣдах ѥму всѧ рѣчи давыдовы
ѡн же реч
сего ѥсмъ не молвилъ
но надѣю сѧ на б҃ъ
пошлю да быша не прольяли мене ради крови
но сему имѧ дивно дает ми городъ свои
а мои теребовль моя власть и ныне и пождавше
якож и быс
вскорѣ бо прия власть свою
мнѣ же реч
иди к двд҃ви
и рцї ѥму
пришли ми кульмѣя
то пошлю и к володимеру
и не послуша ѥго двд҃ъ
и посла мѧ пакы река
нѣту кулмѣя
и реч ми василко
посѣди мало
и повелѣ слузѣ своему ити вонъ
и сѣде со мною
и нача ми глт҃и
се слышю ѡже мѧ хоче дати лѧхом двд҃ъ
то се мало сѧ насытилъ крове моея
а се хочеть боле насытити сѧ ѡже мѧ вдасть имъ
азъ бо лѧхом много зла творих
и хотѣлъ ѥ створити и мстити русьскѣи земли
и аще мѧ вдасть лѧхом не бою сѧ смр҃ти
но се повѣдаю ти по истинѣ яко на мѧ б҃ъ наведе за мое възвышенье яко приде ми вѣсть яко идут к тобѣ берендичи и печенѣзи и торци
и рекох въ оумѣ своемь
ѡже ми будут берендичи и печенѣзи и торци реку брату своѥму володареви и двд҃ви
даита ми дружину свою молотшюю
а сама пиита и веселита сѧ
и помыслих на землю лѧдьскую
наступлю на зиму и на лѣто
и возму землю лѧдьскую
и мьщю русьскую землю
и по сем хотѣлъ ѥсмъ переяти болгары дунаискыѣ и посадити я оу собе
и по сем хотѧх просити сѧ оу с҃тополка и оу володимера ити на половци да любо налѣзу собѣ славу а любо голову свою сложю за русскую землю
ино помышленье в срдци моем не было ни на ст҃ополка ни на двд҃а
и се клену сѧ бг҃мь и ѥго пришествиѥм яко не помослилъ ѥсмъ зла брати своѥи ни в чемже
но за моѥ възнесенье низложи мѧ б҃ъ и смири
по сем же приходѧщю велику дн҃и поиде дв҃дъ хотѧ переяти василкову волость
и оусрѣте и володарь брат василковъ оу божьска
и не смѣ дв҃дъ стати противу василкову брату володарю
и затвори сѧ в бужьскѣ
и володарь ѡступи и в городѣ
и нача володарь молвити
почто зло створивъ и не каѥши сѧ ѥго
да оуже помѧни сѧ колико ѥси зла створилъ
двд҃ъ же на ст҃ополка нача извѣтъ имѣти гл҃ѧ
ци я се створилъ ли в моем городѣ
я сѧ сам боялъ аще быша и мене яли и створили такоже
неволѧ ми было пристати в свѣтъ ходѧче в руку
и реч володарь
б҃ъ свѣдѣтель тому
а нынѣ пусти брат мои
и створю с тобою миръ
и радъ бывъ двд҃ъ посла по василка
и приведъ и дасть володарю
и створи сѧ миръ
и разидоста сѧ
и сѣде василко теребовли
а двд҃ъ приде володимерю
и наставши веснѣ приде володарь и васалко на двд҃а
и придоста ко всеволожю
а дв҃дъ затвори сѧ володимери
ѡнѣма же ставшима ѡколо всеволожа и взѧста копьем град
и зажгоста ѡгнем
и бѣгоша людье ѡгнѧ
и повелѣ василко исѣчї всѧ
и створи мщенье на людех неповинных
и пролья кровь неповинну
по сем же придоста к володимерю
и затвори сѧ двд҃ъ в володимери
и си ѡступиша град
и послаша к володимерцем гл҃ѧ
ти бо суть намолвили двд҃а
и тѣх ес послушалъ дв҃дъ
и створилъ се зло
да аще хощете за сих бити сѧ да се мы готови
а любо даите врагы наша
гражане же се слышавъ созваша вѣче
и рѣша двд҃ви людье
выдаи мужи сия
не бьемъ сѧ за сихъ
а за тѧ бити сѧ можем
аще ли то ѡтворим врата граду
а сам промышлѧи собѣ
и неволѧ быс выдати я
и реч двд҃ъ
нѣту ихъ здѣ
бѣ бо я послалъ лучьску
ѡнѣм же пошедшим лучьску турѧкъ бѣжа кыеву
а лазарь и василь воротиста сѧ турииску
и слышаша людье яко туриискѣ суть
кликнуша людье на двд҃а
и рекоша
выдаи кого ти хотѧт
аще ли то предаемы сѧ
двд҃ъ же пославъ приведе василѧ и лазарѧ
и дасть я
и створиша миръ в недлю
а заоутра по зори повѣсиша василѧ и лазарѧ
и растрѣлѧша стрѣлами василковичи
и идоша ѿ града
се же в҃·е мщенье створи ѥгоже не бѧше лѣпо створити да бы б҃ъ ѿместник былъ
и взложити было на б҃а мщеньѥ своѥ якож реч прр҃къ
и вздам месть врагом
и ненавидѧщим мѧ вздам
яко кровь снв҃ъ своихъ мщаѥть и мстить и вздасть месть врагом и ненавидѧщим ѥго
сим же ѿ града ѿшедшим сею же снемшї погребоша я
ст҃ополку же ѡбѣщавшю сѧ прогнати дв҃да поиде же к берестью к лѧхом
се слышавъ двд҃ъ иде в лѧхы к володиславу ища помощи
лѧхове же ѡбѣщаша сѧ ѥму помагати
и взѧша оу него злата н҃ грив рекуще ѥму
поиди с нами берестью яко се вабит ны ст҃ополкъ на снем
и ту оумирим сѧ с с҃тополком
и послушавъ ихъ дв҃дъ иде берестью с володиславом
и ста ст҃ополкъ в градѣ
а лѧхове на бугу
и сосла сѧ рѣчьми ст҃ополкъ с лѧхы
и вдасть дары великы на дв҃да
и реч володиславъ двд҃ви
не послушаеть мене ст҃ополкъ
да иди ѡпѧть
и приде дв҃дъ володимерю
и ст҃ополкъ свѣтъ створи с лѧхы
поиде к пиньску пославъ по воѣ
и приде дорогобужю
и дожда ту вои своихъ
и поиде на двд҃а къ граду
и дв҃дъ затвори сѧ в градѣ чая помощи в лѧсѣхъ
бѣша бо ѥму рекли яко
аще придут на тѧ русскыѣ кнѧзи то мы ти будем помощници
и солгаша ѥму емлюще злато ѹ двд҃а и ѹ ст҃ополка
ст҃ополкъ же оступи град
и стоя ст҃ополкъ ѡколо града з҃ нед
и поча дв҃дъ молити сѧ
пусти мѧ из града
ст҃ополкъ же ѡбѣща сѧ ѥму
и цѣловаше крстъ межи собою и изиде из града
и приде в червенъ
а ст҃ополкъ вниде в грда в великую суботу
адвд҃ъ бѣжа в лѧхы
ст҃ополкъ же прогна двд҃а
нача думати на володарѧ и на василка гл҃ѧ яко
се ес волость ѡц҃а моѥго брата
и поиде на нѧ
се слышавъ володарь и василко поидоста противу вземше крсь ѥгоже бѣ цѣловалъ к нима на сем яко
на двд҃а пришелъ есмъ
а с вама хочю имѣти миръ и любовь
и преступи ст҃ополкъ кртсъ надѣя сѧ на множство вои
и срѣтоша сѧ на поли на ...рожни исполчившим сѧ ѡбоим
и василко възвыси кртсъ гл҃ѧ яко
сего ѥси цѣловалъ
се перьвѣе взѧлъ ѥси зракъ ѡчью моею
а се нынѣ хощеши взѧти дш҃ю мою
да буди межи нами кртсъ сь
и поидоша к собѣ к боеви
и сступиша сѧ полци
и мнози члв҃ци блг҃овѣрнии видѣша кртсъ над василковы вои възвышь сѧ велми брани же велицѣ бывши и мнозѣмъ падающим ѿ ѡбою полку
и видѣвъ ст҃ополкъ яко люта брань и побѣже
и прибѣже володимерю
володарь же и василко побѣдивша стаста ту
довлѣет нам на межи своеи стати
и не идоста никаможе
ст҃ополкъ же прибѣже володимерю
и с нїмь сн҃а ѥго в҃ и ярополчича в҃ и ст҃оша сн҃ъ двд҃въ ст҃ославича и прочая дружина
ст҃ополкъ же посади в володимери мстислава иже бѣ ѥму ѿ наложницѣ
а ярослава посла в угры вабѧ оугры на володарѧ
а сам иде кыеву
ярослав же сн҃ъ ст҃ополчь приде съ оугры и король колманъ и в҃ ппса
и сташа ѡколо перемышлѧ по вагру
а володарь затвори сѧ в градѣ
дв҃дъ бо в то чинь же пришедъ из лѧховъ и посади жену свою оу володарѧ
а сам иде в половцѣ
и оустрѣте и бонѧкъ
и вороти сѧ дв҃дъ
и поидоста на оугры
идущема же има сташа ночлѣгу
и яко быс полунощи и вставъ бонѧкъ ѿѣха ѿ вои
и поча выти волчьскы
и волкъ ѿвы сѧ ѥму
и начаша волци выти мнози
бонѧкъ же приѣхавъ повѣда двд҃ви яко
побѣда ны ес на оугры заѹтра
и наѹтрия бонѧкъ исполчи вои своѣ
и быс двд҃въ вои р҃
а оу самого т҃
и раздѣли на г҃ полкы
и поиде къ ѹгром
и пусти на воропъ алтунапу въ н҃ чади
а двд҃а постави подъ стѧгом
а сам раздѣли сѧ на в҃ части
оугри же исполчиша сѧ на заступы
бѣ бо ѹгръ числом р҃ тысѧщь
алтунопа же пригна къ а҃·му заступу
и стрѣливше побѣгнуша предъ ѹгры
оугри же погнаша по них
яко бѣжаще минуша бонѧка
и бонѧкъ погнаше сѣка в тылъ
а алтунопа възвратѧшеть сѧ вспѧть
и не допустѧху оугръ ѡпѧть
и тако множецею оубивая сбиша ѣ в мѧчь
бонѧкъ же раздѣли сѧ на г҃ полкы
и сбиша оугры акы в мѧчь яко се соколъ сбиваѥть галицѣ
и побѣгоша оугри
и мнози истопоша в вѧгру
а друзии в сану
и гнаша по них в҃ дн҃и сѣкуще
ту же оубиша и ппса ихъ купана и ѿ болѧръ многы
глх҃у бо яко погыбло ихъ м҃ тысѧщь
ярослав же бѣжа на лѧхы
и приде берестью
а двд҃ъ заимъ сутѣску червенъ приде внезапу и зая володимерцѣ
а мстиславъ затвори сѧ в грѣдѣ с засадою иже бѣша оу него берстьяне пинѧне выгошевци
и ста дв҃дъ ѡступивъ град и часто приступаше
единою поступиша к граду под вежеми
ѡвѣм же бьющим с града и стрѣлѧющим межи собою идѧху стрѣлы акы дождь
мстиславу же хотѧщю стрѣлити внезапу оударенъ быс подъ пазуху стрѣлою на заборолѣхъ сквозѣ дску скважнею
и сведоша и
и на ту нощь оумре
и таиша и г҃ дн҃и
и въ д҃·и д҃нь повѣдаша на вѣчи
и рѣша людье
се кнѧзь оубьенъ
да аще сѧ вдамы ст҃ополку погубит ны всѧ
и послаша к ст҃ополку гл҃ѧ
се сн҃ъ твои оубьенъ
а мы изнемогаѥм гладом
да аще не придеши хотѧт сѧ людье предати
не могуще глада терпѣти ст҃ополкъ посла путѧту воеводу своѥго
путѧта же с вои пришедъ к лучьску к ст҃оши сн҃у двд҃ву
и ту бѧху мужи двд҃ви оу ст҃ошѣ
заходилъ бо бѣ ротѣ ст҃ша к двд҃ви
аще поидет на тѧ ст҃ополкъ то повѣмь ти
и не створи сего ст҃оша но изъима мужи двд҃вы
а сам приде на двд҃а
и приде ст҃ша и путѧта авгус въ е҃ дн҃ь дв҃довым воемъ ѡблежащим град в полудн҃ье двд҃ви спѧщю
и нападоша на нь
и почаша сѣчи
и горожане скочиша з града
и почаша сѣчи воѣ двд҃вы
и побѣже дв҃дъ и мстиславъ сн҃овець ѥго
ст҃ша же и путѧта прияста град и посадиста посадника ст҃ополча василѧ
и приде стш҃а лучьску а путѧта кыеву
двд҃ъ побѣже в половцѣ
и оусрѣте и бонѧкъ
и поиде двд҃ъ и бонѧкъ на ст҃ошю к лучьску
и ѡступиша ст҃ошю в градѣ
и створиша миръ
и изиде ст҃оша из града
и приде къ ѡц҃ю своѥму чернигову
а двд҃ъ перея лучьскъ
и ѿтуду приде володимерю
посадник же василь выбѣже
а двд҃ъ перея володимерь и сѣде в нем
а на ·в҃·е лѣт ст҃ополкъ володимеръ дв҃дъ и ѡлегъ привабиша двд҃а игоревича
и не даша ѥму володимерѧ
но даша ѥму дорогобужь
в немже и оумре
а ст҃ополкъ перея володимерь и посади в нем сн҃а своѥго ярослава
В лѣт ҂ѕ҃ х҃ ѕ Приде володїмеръ и двд҃ъ и ѡлегъ на ст҃ополка
и сташа ѹ городца
и створиша миръ якож и в прежнее лѣт сказахъ
В лѣт ҂ѕ҃ х҃ з Изиде ст҃ополкъ на двд҃а к володимерю и прогна двд҃а в лѧхы
в сеже лѣт побьени оугри оу перемышлѧ
в сеже лѣто убьѥнъ мстиславъ сн҃ъ ст҃ополчь в володимери мцса июнѧ въ в҃і д҃нь
В лѣт ҂ѕ҃ х҃ и Выииде мстиславъ ѿ дв҃да на море мцса июнѧ въ і҃
томже мцси братя створиша мїръ межи собою ст҃ополкъ володимеръ двд҃ъ ѡлегъ въ оувѣтичих мцса авгус во і҃ дн҃ь
тогож мцса въ л҃ томже мѣстѣ братя всѧ ст҃опол-- володимеръ двд҃ъ ѡлегъ
и приде к ним игоревичь дв҃дъ
и реч к ним
на что мѧ есте привабили
ѡсе ѥсмъ
кому до мене ѡбида
и ѿвѣща ѥму володимеръ
ты ѥси прислалъ к нам
хочю братья прити к вам и пожаловати сѧ своея ѡбиды
да се ѥси пришелъ и сѣдишь с братею своею на ѡдином коврѣ
то чему не жалуешь сѧ
до кого ти нас жалоба
и не ѿвѣща дв҃дъ ничтоже
и сташа всѧ братя на коних
и ста ст҃ополкъ с своею дружиною
а двд҃ъ и ѡлегъ с своею разно кромѣ собе
а дв҃дъ игоревичь сѣдѧше кромѣ
и не припустѧху ѥго к собѣ но ѡсобь думаху ѡ двд҃ѣ
и сдумавше послаша к дв҃ду мужи своѣ ст҃ополкъ путѧту володимеръ ѡрогостѧ и ратибора дв҃дъ и ѡлегъ торчина
послании же придоша к дв҃дви и рекоша ѥму
се ти молвѧть братя
не хочемъ ти дати стола володимерьскаго зане вверглъ ѥси ножь в ны ѥгоже не было в русскѣи земли
да се мы тебе не имемъ ни иго ти --а не створим
но се ти даем
шед -ѧди в бужьскѣмь въ ѡстромѣ
а дубенъ и черторыескъ то ти даеть ст҃ополкъ
а се ти даеть володимеръ с҃ грви а дв҃дъ и ѡлегъ с҃ грви
и тогда послаша слы своя к володареви и к василкови
поими брата своѥго василка к собѣ
и буди вам ѥдина власть перемышль
да аще любо да сѣдита
аще ли ни да пусти василка сѣмо да ѥго кормим сдѣ
а холопы наша выдаита и смерды
и не послуша сего володарь ни василко
а давыдъ сѣде божьскѣмь
и по семь вдасть ст҃ополкъ двд҃ви дорогобужь
в немже оумре
а володимеръ вда снв҃и своѥму ярославу·:-
В лѣт ҂ѕ҃ х҃ ѳ Престави сѧ всеславъ половьцьскыи кнѧзь мцса априлѧ въ д҃і дн҃ь въ ѳ҃ час дн҃е въ среду
В тоже лѣт Зарати сѧ ярославъ ярополчичь берестьи
и иде на нь ст҃ополкъ
и заста и в градѣ
и емъ и и ѡкова
и приведе и кыеву
и моли с ѡ нем митрополитъ и игумени
и оумолиша ст҃ополка
и заводиша и оу раку ст҃ою бориса и глѣба
и снѧша с него ѡковы
и пустиша и
Томьж лѣт совокупиша сѧ всѧ братя ст҃ополкъ володимеръ и двд҃ъ и ѡлегъ ярославъ брта ею на золотьчи
и прислаша половци слы ѿ всѣх кнѧзии ко всеи брати просѧще мира
и рѣша имъ русскыи кнѧзи
да аще хощете мира да совокупим сѧ оу сакова
и послаша по половцѣ
и снѧша сѧ оу сакова
и створиша миръ с половци
и пояша тали межи собою мцсѧ сем въ е҃і дн҃ь
и разидоша сѧ разно
В лѣт ҂ѕ҃ х҃ і Выбѣже ярославъ ярополчичь ис кыева мцса ѡктбѧ въ а҃
Тогож мцса На исходѣ прелстивъ ярославъ ст҃ополчичь ярослава ярополчича и ятъ и на нурѣ и приведе и къ ѡц҃ю ст҃ополку
и ѡковаша и
Томже лѣт мцса декаб въ к҃ Приде мстиславъ сн҃ъ володимеръ с новгородци
бѣ бо ст҃ополкъ с володимером рѧдъ имѣлѣ яко новугороду быти ст҃ополчю и посадити с҃нъ свои в немь а володимеру посадити сн҃ъ свои в володимери
и приде мстиславъ кыеву
и сѣдоша в ызбѣ
и рѣша мужи володимери
се прислалъ володимеръ сн҃а своѥго
да се сѣдѧть новгорци
да поимше сн҃а твоѥго и идуть новугороду
а мьстиславъ да идеть володимерю
и рѣша новгородци ст҃ополку
се мы кнѧже прислани к тобѣ
и ркли ны тако
не хочем ст҃ополка ни сн҃а ѥго
аще ли в҃ главѣ имѣѥть сн҃ъ твои то пошли и
сего ны далъ всеволодъ
а въскормили ѥсмы собѣ кнѧзь
а ты ѥси шелъ ѿ насъ
и ст҃ополкъ же многу прю имѣвъ с ними
ѡнѣм же не хотѣвшим поимше мстислава придоша новугороду
в тоже лѣт быс знаменьѥ на нб҃си мцса генварѧ въ к҃ ѳ дн҃ь по г҃ дн҃и Акы пожарная зарѧ ѿ въстока и оуга и запада и сѣвера
и быс тако свѣтъ всю нощь акы ѿ луны полны свѣтѧщь сѧ
в тоже лѣт быс знаменье в лунѣ мцса ѳеврал въ е҃ дн҃ь
тогож мцса въ з҃ дн҃ь Быс знаменьѥ в сл҃нци
ѡгородило сѧ бѧше слцне в три дугы
и быша другыя дугъ хребты к собѣ
и сия видѧще знаменья бл҃говѣрнии черньци со въздыханьем молѧху сѧ к б҃у и со слезами да бы бъ҃ ѡбратилъ знаменья си на добро
знаменья бо бывають ѡва на зло ѡва ли на добро
на придущеѥ лѣт вложи б҃ъ мысль добру в русьскыѣ кнѧзи
оумыслиша дерзнути на половцѣ и поити в землю ихъ
еже и быс якож скажем послѣже в пришедшее лѣт
в се же лѣт престави сѧ ярославъ ярополчичь мцса авгус въ а҃і дн҃ь
В се же лѣт ведена быс дщи ст҃ополча сбыслава в лѧхы за болеслава мцса нояб въ ѕ҃і д҃нь
В лѣт ҂ѕ҃ х҃ а҃ и Бъ҃ вложи в срцде кнѧземъ рускым ст҃ополку и володимеръ
и снѧста сѧ думати на долобьскѣ
и сѣде ст҃ополкъ с своею дружиною а володимеръ с своею въ единомь шатрѣ
и почаша думати и глт҃и дружина ст҃ополча яко
негодно нынѣ веснѣ ити
хочем на смерды и погубити ѣ и ролью ихъ
и реч володимеръ
дивно и мѧ дружино ѡже лошадии жалуете ѥюже то ѡреть
а сего чему не промыслите ѡже то начнеть ѡрати смердъ и приѣхавъ половчинъ оударить и стрѣлою а лошадь ѥго поиметь а в село ѥго ѣхавъ иметь жену ѥго и дѣти ѥго и все ѥго имѣнье
то лошади жаль а самого не жал ли
и не могоша ѿвѣщати дружина ст҃ополча
и реч ст҃ополкъ
се язъ готовъ оуже
и вста ст҃ополкъ
и реч ѥму володимеръ
то ти брате велико добро створиши землѣ русскѣи
и послаша ко ѡлгови и двд҃ви гл҃ѧ
поидита на повци
да любо будем живи любо мертви
и послуша дв҃дъ а ѡлегъ не всхотѣ сего вину река
не сдравьлю
володимеръ же цѣловавъ брата своѥго и поиде переяславлю а ст҃ополкъ по нем и дв҃дъ ст҃ославичь и дв҃дъ всеславичь и мстиславъ игоревъ внукъ вѧчеславъ ярополчичь ярополкъ володимеричь
и поидоша на конихъ и в лодьяхъ
и придоша ниже порогъ
и сташа в протолчех в хортичем ѡстровѣ
и всѣдоша на конѣ
и пѣши из лодеи вышед идоша в поле д҃ дн҃и
и придоша на сутѣнь
половци же слышавше яко идет русь собраша сѧ бе щисла
и начаша думати
и реч оурусоба
просим мира оу руси яко крѣпко имуть бити сѧ с нами
мы бо много зла створихом русскѣи земли
и рѣша оунѣишии оурособѣ
аще ты боиши сѧ руси но мы сѧ не боимъ
сия бо избивше поидем в землю ихъ
и приимем грады ихъ
и кто избавить и ѿ насъ
русскиѣ же кнѧзи и вои вси молѧхуть б҃а и ѡбѣты вздаяху б҃у и мт҃ри ѥго ѡвъ кутьею ѡвъ же млстнею оубогым
инии же манастырем требованья
и сице молѧщим сѧ поидоша половци
и послаша пред собою сторожѣ алтунопу иже словѧше в них мужством
такоже русскиѣ кнѧзи послаша сторожѣ своѣ
и оустерегоша рускиѣ сторожеве ѡлтунопу
и ѡбиступивъше и и оубиша алтунопу и сущая с ним
и не избысть ни ѥдинъ но вс- избиша
и поидоша полкове аки борове
и не бѣ презрѣти ихъ
и русь поидоша противу имъ и б҃ъ великыи вложи оужасть велику в половцѣ
и страх нападе на нѧ и трепетъ ѿ лица русскых вои
и дрѣмаху сами и конем ихъ не бѣ спѣха в ногах
наши же с весельем на конѣх и пѣши поидоша к ним
половци же видѣвше оустремленье руское на сѧ не доступившо бо побѣгоша пред русскими полки
наши же погнаша сѣкуща я дн҃и д҃
априлѧ мцса велико спс҃ньѥ б҃ъ створи а на врагы наша дасть побѣду велику
и оубиша ту в полку кнѧзии к҃ оурусобу кчия аръсланапу ки·танопу кумана асупа куртка ченегрепу сурьбарѧ и прочая кнѧзии их
а белдюзѧ яша
по сем же сѣдоша братя побѣдивше врагы своя
приведоша белдюзѧ к ст҃ополку
и нача белдюзь даяти на собѣ злато и сребро и конѣ и скотъ
ст҃ополкъ же посла и к володимеру
и пришедшю ѥму нача впрашати ѥго володимеръ
то вѣдѣ
яла вы рота
многажды бо ходивши ротѣ воевасте русскую землю
то чему ты не казаше сн҃въ своихъ и роду своѥго не преступати роты
но проливашет кровь хсьяньску
да се буди кровь твоя на главѣ твоеи
и повелѣ оубити и
и тако расѣкоша и на оуды
и по сем снѧша сѧ братя всѧ
и реч володимеръ
сь дн҃ь иже створи гсь
възрадуем сѧ и възвеселим сѧ во нь яко гсь избавил ны ес ѿ врагъ наших и покори врагы наша и скруши главы змиевыя
и далъ ѥси сих брашно людем русьскым
взѧша бо тогда скоты и ѡвцѣ и конѣ и вельблуды и вежѣ с добытком и с челѧдью
и заяша печенѣгы и торкы с вежами
и придоша в русь с полоном великым и с славою и с побѣдою великою
сем же лѣт придоша прузи августа в а҃ дн҃ь
тогож мцса въ и҃і дн҃ь иде ст҃ополкъ и сруби городъ гюргевъ ѥгоже бѣша пожгли повци
тогож лѣт би сѧ ярославъ с мордвою мцса марта въ д҃ д҃нь
и побѣженъ быс ярославъ
В лѣт ҂ѕ҃ х҃ в҃і Ведена дщи володарева за цр҃евичь за ѡлексиничь црсюгороду мцас иоулия въ к҃
томьж лѣт ведена передъслава дщи ст҃ополча в угры за королевичь августа въ к҃ а дн҃ь
томже лѣт приде митрополитъ никиѳоръ в русь мцса декаб въ ѕ҃ дн҃ь
тогож мцса престави сѧ вѧчеславъ ярополчичь въ г҃і дн҃ь
тогож мцса въ и҃і никиѳоръ митрополитъ на столѣ посаженъ
се ж скажм
Сегож лѣт исходѧща посла ст҃ополкъ путѧту на мѣнескъ а володимеръ сн҃а своѥго ярополка
а ѡлегъ сам иде на глѣба поемше дв҃да всеславича
и не оуспѣша ничтоже
и възвратиша сѧ опѧть
и роди сѧ оу ст҃ополка сн҃ъ
и нарекоша имѧ ѥму брѧчиславъ
в сеже лѣт быс знаменье
стояше слц҃е в крузѣ
а посредѣ круга крсть
а посредѣ крт҃а слн҃це
а внѣ круга ѡбаполы два слнсца
а надъ слн҃цмь кромѣ круга дуга рогома на сѣверъ
також знаменьѥ и в лунѣ тѣмже ѡбразом мцса ѳеврал вь д҃ и е҃ и ѕ҃ дн҃ь в дн҃е по г҃ дн҃и
а в нощь в лунѣ по г҃ нощи
В лтѣ ҂ѕ҃ х҃ г҃і Постави митрополитъ еппса анѳилофия володимерю мцѧс авгус въ к҃ з дн҃ь
томьж лѣт постави лазарѧ в переяславль ноябрѧ въ в҃і
томже лѣт постави мину полотьску декаб въ г҃і дн҃ь
В лтѣ ҂ѕ҃ х҃ д҃і Воеваша половци ѡколо зарѣчьска
и посла по них ст҃ополкъ янѧ и иванка захарьича козарина
и оугониша половцѣ
и полонъ ѡтѧша
В сеже лѣт престави сѧ янь старець добрыи живъ лѣт ч҃
в старости маститѣ живъ по закону б҃ью не хужии бѣ первых праведник
ѿ негоже и азъ многа словеса слышах еже и вписах в лѣтописаньи семь ѿ него же слышах
бѣ бо мужь бл҃гъ и кротокъ и смѣренъ ѡгрѣбая сѧ всѧкоя вещи ѥгоже и гробъ ес в печерьском монастыри в притворѣ идеже лежить тѣло ѥго положено мцса иоунѧ въ к҃ д
в сеже лѣт пострїже сѧ еоупракси всеволожа дщї мцса декаб въ ѕ҃
еоупракси всеволожа дщї мцса декаб въ ѕ҃
в тоже лѣт прибѣже избыгнѣвъ к ст҃ополку
в тоже лѣт постриже сѧ ст҃ославь сн҃ъ двд҃въ внукъ ст҃ославль мцас ѳеврал въ ·з҃і дн҃ь
том же лѣт побѣдиша зимѣгола всеславичь всю братю
и дружины оубиша ѳ҃ тысѧщь
В лѣт ҂ѕ҃ х҃ е҃і индикта кругъ луны д҃ лѣт а слнч҃наго круга и҃ лѣт
В сеже лѣт престави сѧ володимерѧя мцсѧ мая въ з҃ дн҃ь
тогож мцсѧ воѥва бонѧкъ и зая конѣ оу переяславлѧ
том же лѣт приде бонѧкъ и шаруканъ старыи и ини кнѧзи мнози
и сташа ѡколо лубьна
ст҃ополкъ же и володимеръ и ѡлегъ ст҃ославъ мстиславъ вѧчеславъ ярополкъ идоша на половци къ лубну
и въ ѕ҃ час дн҃е бродиша сѧ чресъ сулу
и кликнуша на них
половци же оужасоша сѧ
ѿ страха не възмогоша ни стѧга поставити
но побѣгоша хватающе кони
а друзии пѣши побѣгоша
наши же поча сѣчи женущи я а другыѣ руками имати
и гнаша ноли до хорола
оубиша же таза бонѧкова брата
а сугра яша и брата ѥго
а шаруканъ едва оутече
ѿбѣгоша же товара своѥго еже взѧша русскии вои мцса авгус въ в҃і
и възвратиша сѧ в своя си с побѣдою великою
ст҃ополкъ же приде в печерьскыи манастырь на заоутреню на оуспенье ст҃ыя бц҃а
и братя цѣловаша и с радостью великою яко врази наша побѣжени быша млт҃вми ст҃ыя бцса и ст҃го ѡц҃а нашго ѳеѡдосья
такъ бо ѡбычаи имѣяше ст҃ополкъ
коли идѧше на воину или инамо ноли поклонивъ сѧ оу гроба ѳеѡдосьва и млт҃ву вземъ оу игумена ту сущаго тоже идѧше на пут свои
в тож лѣт престави сѧ кнѧгини ст҃ополча мт҃и мцса генвар въ д҃ дн҃ь
томьж лѣт мцса тогож иде володимеръ и двд҃ъ и ѡлегъ къ аепѣ и другому аепѣ
и створиша миръ
и поя володимеръ за юргѧ аепину дщерь ѡсеневу внуку
а ѡлегъ поя за сн҃а аепину дчерь гиргеневу внуку мцса генвр в҃і дн҃ь
В лѣт ҂ѕ҃ х҃ ѕ҃і Заложена быс церкы стаг михаила золотоверхая ст҃ополком кнѧзем въ а҃і иоулия мцса
в сеж лѣт вода быс велика въ днѣ҃прѣ и в деснѣ и въ припетѣ
в сем же лѣт вложи б҃ъ в срцде ѳеѡклїсту игумену печерьскому
и нача възвѣщати кнѧзю ст҃ополку да бы вписалъ ѳеѡдосья в сѣнаникъ
и радъ бывъ ѡбѣща сѧ и створи
повелѣ митрополиту вписати в синодикъ
и повелѣ вписывати по всѣм еппсьямъ
и вси же еппспи с радостью вписаша
и поминати и на всхѣ зборѣхъ
в сеже лѣт престави сѧ катерина всеволожа дщи мцса иоулия въ а҃і
в се же лѣт кончаша верхъ ст҃ыя бц҃а на кловѣ заложенѣеи стефаном игуменом печерьскым
В лѣт ҂ѕ҃ х҃ з҃і Престави сѧ евпракси дщи всеволожа мцса иоулия въ і҃ дн҃ь
и положена быс в печерском манастырѣ оу дверии яже ко ѹгу
и здѣлаша над нею божонку идеже лежит тѣло ея
в тоже лѣт мцса декаб въ в҃ дн҃ь дмитръ иворовичь взѧ вежѣ половечскыѣ оу дону
В лтѣ ҂ѕ҃ х҃ и҃і Идоша веснѣ на половцѣ ст҃ополкъ и володимеръ дв҃дъ
и дошедше воинѧ и воротиша сѧ
том же лѣт быс знаменье в печерьстѣм монастырѣ
въ а҃і дн҃ь феврал мсца яви сѧ столпъ ѡгненъ ѿ землѧ до нб҃си а молнья ѡсвѣтиша всю землю и в небеси погремѣ в час а҃ нощи
и весь миръ видѣ
се же столпъ первѣе ста на трапезници каменѣи яко не видѣти быс кртса и постоявъ мало съступи на црк҃вь и ста надъ гробомъ ѳеѡдосьевым
и по том ступи на верхъ акы ко встоку лиць
и по том невидим быс
се же бѣаше не ѡгненыи столпъ но видъ анг҃лескъ
анг҃лъ бо сице явлѧет сѧ ѡво столпом ѡгненым ѡво же пламенем акоже реч дв҃дъ
творѧ анг҃лы своя дх҃ы и слугы своя ѡгнь полѧщь
и шлеми сут повелѣньем б҃ьимь амо бо хощеть влдка и творець всхѣ
англ҃ъ бо приходит кдѣ блг҃ая мѣста и млт҃вении домове и ту показають нѣчто мало видѣнья своѥго яко мощно видѣти члв҃кмъ
не мощно бо зрѣти члв҃кмъ естьства анг҃льскаго яко и моиси великыи не взможе видѣти англскаго естьства
водѧшеть бо я въ дн҃ь столпъ ѡблаченъ а в нощи столпъ ѡгненъ
то се не столпъ водѧше ихъ но анг҃лъ идѧше пред ними в нощи и въ дн҃е
тако и се явленье нѣкоторое показываше емуже бо быти и быс
на в҃·е бо лѣт не се ли анг҃лъ вожь быс на иноплеменникы и супостаты якож реч
анг҃лъ пред тобою предидеть
и
анг҃лъ твои буди с тобою
Игуменъ силивестръ стаг михаила написах книгы си лѣтописець надѣя сѧ ѿ б҃а млтсь прияти при кнѧзи володимерѣ кнѧжащю ѥму кыевѣ а мнѣ в то времѧ игуменѧщю оу стаг михаїла въ ҂·ѕ҃ х҃ к҃ д индикта ѳ҃ лѣт
а и иже чтеть книгы сия то буди ми въ млт҃вахъ
В лѣт ѕ҃ х҃ ѳ҃і Идоша веснѣ на половцѣ ст҃ополкъ володимеръ дв҃дъ
и дошедше воинѧ и воротиша сѧ
В лѣт ѕ҃ х҃ к҃ Идоша на половцѣ ст҃ополкъ ꙗрославъ всеволодъ володимеръ ст҃ославъ ꙗрополкъ мстиславъ дв҃дъ ст҃ославичь с сн҃мъ ростиславом ѡлговичь дв҃дъ игоревичь
и доидоша града ѡсенева и сугрова
вземше вежѣ половечскыѣ и биша сѧ с половци на салнѣ рѣцѣ мсца марта въ к҃ д дн҃ь
и побѣдиша половцѣ русскии кнѧзи
Того ж мсца въ к҃ г престави сѧ епспъ черниговьскыи їѡан
В лѣт ѕ҃ х҃ к҃ а Ходи ꙗрославъ сн҃ъ ст҃ополчь на ꙗтьвѧгы второе
и побѣди ꙗ
том же лѣт престави сѧ дв҃дъ игоревичь мсца маꙗ въ к҃ е дн҃ь
в се же лѣт престави сѧ ꙗнка дщи всеволожа мсца ноꙗб въ г҃ дн҃ь
Томь же лѣт поставиша феѡклиста епспмъ чернигову мсца генвар въ а҃і дн҃ь
В лѣт ѕ҃ х҃ к҃ в Быс знаменьи въ слн҃ци въ а҃ час дн҃е
быс видѣти всѣм людем
ѡста сѧ ѥго мало акы мѣсѧць долу рогома мсца марта въ ѳ҃і
том же лѣт престави сѧ бл҃говѣрныи кнѧзь михаилъ зовомыи ст҃ополкъ мсца април въ ѕ҃і дн҃ь
тогож мсца к҃ вниде володимеръ в кыевъ в недлю
в тоже лѣт поставиша данила епспмъ мсца генвар въ ѕ҃ на крщ҃нье гсне
том же лѣт престави сѧ ст҃ославъ володїмеричь мсца марта въ з҃і
Том же лѣт поставиша кирила епспмъ мсца ноꙗб въ ѕ҃ дн҃ь
В лѣт ѕ҃ х҃ к҃ г Сщ҃ена быс церкы каменаꙗ вышегородѣ мсца маꙗ въ а҃ дн҃ь в дн҃ь суботныи
а въ в҃.и дн҃ь пренесоша братꙗ всѧ ст҃ою мч҃нку бориса и глѣба в дн҃ь недлныи
и повелѣ володимеръ метати паволокы фофудью и ѡрничѣ бѣль
людем силно налегшим а быша легко дошли цр҃кве
а въ д҃.и дн҃ь поставиша ꙗ в рацѣ на мѣсту
В том же лѣт престави сѧ ѡлегъ ст҃ославичь въ и҃ дн҃ь авгус мсца
в том же лѣт володимеръ ꙋстрои мостъ чересъ днѣпръ
В то же лѣт володимеръ поиде к мѣньску генвар въ к҃ и
и взѧша дреютескъ дѣти его
а сам стоꙗше ѹ мѣньска
В лѣт ѕ҃ х҃ к҃ д Ꙗрополкъ володимеричь сруби городъ желни дрьючаномъ ихъже полони
в том же лѣт престави сѧ мина епспъ полотьскыи мц҃а июнѧ въ к҃
в то же лѣт леѡнъ диѡгеневичь зѧть володимерь иде на цсрѧ алексиꙗ
и вдаша сѧ ѥму городъ дунаискых нѣколико
и в дерестрѣ городѣ дунаистѣмь лестью ѹбиста и два сорочинина послана цсрмь мсца авгус въ е҃і дн҃ь
в том же лѣт ꙗрополкъ ходи на половьчскую землю к рѣцѣ зовомѣи донъ
и ту взѧ полонъ многъ
и г҃ городы взѧша половечскыѣ галинъ чешюевъ и сугровъ
и приведе с собою ꙗсы
и жену полони собѣ ꙗсыню
в то же лѣт престави сѧ ѡлегъ ст҃ославичь
В лѣт ѕ҃ х҃ к҃ е Володимеръ всеволодичь заложи црк҃вь камену ст҃ою мученику
в том же лѣт володимеръ приведе мстислава сн҃а своѥго из новагорода
а новѣгородѣ сѣде мстиславичь
В лѣт ѕ҃ х҃ к҃ ѕ Ходи володимеръ на ꙗрославца ст҃ополчча к володимерю
и ѹмири сѧ с ним
и ѿиде володимеръ ѿ него сваривъ сѧ на нь мног
В то же лѣт престави сѧ епспъ бл҃жныи переꙗславьскыи лазарь мсца сентѧбрѧ въ ѕ҃і дн҃ь
и поставиша в него мѣсто силивестра мсца генвар въ а҃ днь
В лѣт ѕ҃ х҃ к҃ з Бѣжа ꙗрославець ст҃ополчичь из володимерѧ в лѧхы
и посла володимеръ сн҃ъ свои романа в володимерь кнѧжитъ
в то же лѣт престави сѧ цсрь алексии
и по нем приꙗ црство сн҃ъ ѥго іѡан порфирогенитъ
в то же лѣт престави сѧ романъ кнѧжь сн҃ъ володимерь мсца генвар въ е҃і дн҃ь
и глѣбъ престави сѧ всеславичь
в то же лѣт посла володимеръ сн҃ъ свои другыи андрѣꙗ кнѧжитъ володимерю
В лѣт ѕ҃ х҃ к҃ и Ꙗрославъ ходи на половци за донъ
и не ѡбрѣтъ ихъ вороти сѧ ѡпѧть
и геѡрги брат ѥго ходи на болгары
и взѧ полонъ многъ
и полкъ ихъ побѣди
в то же лѣт бѣжаша торци берендичи из рускыѣ земли
и тако мѧтуще сѧ сде ѡндѣ и тако погыбоша
В лѣт ѕ҃ х҃ к҃ ѳ Престави сѧ митрополитъ русскыи никифоръ мсца април
В лѣт ѕ҃ х҃ л҃ Быс знаменье в слн҃ци мсца марта въ і҃ дн҃ь
и в лунѣ быс знаменье того ж мсца въ к҃ д дн҃ь
в сеж лѣт престави сѧ кнѧгыни мстиславлѧ мсца генвар в и҃і дн҃ь
в то же лѣт престави сѧ епспъ гюргевьскыи данило мсца семтѧб въ ѳ҃ дн҃ь
в то же лѣт приде митрополитъ изъ цсрѧграда въ ст҃ую соѳью именем никита
и амфилофии престави сѧ епспъ володимерьскыи
и землѧ потрѧсе сѧ мало
в то же лѣт ꙗша лѧхове володарѧ василкова брата
В лѣт ѕ҃ х҃ л҃ а Престави сѧ силивестръ епспъ переꙗславьскыи блж҃ныи мсца април въ в҃і дн҃ь в великыи четвергъ
в то же лѣт престави сѧ дв҃дъ кнѧзь черниговскыи ст҃ославичь
в то же лѣт поставиша епспмь семеѡна володимерю
и феѡклистъ престави сѧ епспъ черниговскыи мсца авгус въ ѕ҃ дн҃ь
в се же лѣт ѹбьенъ быс ꙗрославець ст҃ополчичь ѹ володимерѧ города
в то же лѣт паде сѧ црк҃ы каменнаꙗ переꙗславли ст҃а михаила юже бѧше создалъ и ѹкрасил преблж҃ныи епспъ переꙗславскыи ефрѣмъ въ і҃ дн҃ь маꙗ мсца в субту пред вечрнею
В лѣт ѕ҃ х҃ л҃ в Быс пожаръ великъ кыевѣ городѣ ꙗко погорѣвшю ему мало не всему
по два дн҃и по подолью и по горѣ ꙗко црк҃вии единѣхъ изгорѣ близь ѕ҃ сотъ
се же быс мсца июнѧ въ к҃ г дн҃ь и въ к҃ д на ржство їѡана прдтчи
В то же лѣт быс знаменье в сл҃нцї въ ѳ҃ час дн҃е бывшю ему ꙗко мсць малъ
и мало не смерче сѧ по полудн҃ьи мсца авгус въ а҃і дн҃ь
в то же лѣт престави сѧ василко ростиславичь
и ст҃ополчаꙗ престави сѧ мсца феврал въ к҃ и дн҃ь
в то же лѣт престави сѧ володарь кнѧзь ростиславичь
В лѣт ѕ҃ х҃ л҃ г индикта третьꙗго лѣт Престави сѧ блг҃овѣрныи и великыи кнѧзь русскыи володимеръ сн҃ъ блг҃овѣрна ѡц҃а всевода ѹкрашеныи добрыми нравы прослувыи в побѣдах
ѥго имене трепетѧху всѧ страны
и по всѣм землѧм изиде слух ѥго
понеже ѹбо ѡнъ всею дш҃ею възлюби б҃а
но и мы мним сѧ б҃а любѧще
но аще потщим сѧ заповѣди ѥго схранити тогда ꙗвим сѧ б҃а любѧще
любѧи бо мѧ реч заповѣди ѥго хранить
се же чюдныи кнѧзь володимеръ потща сѧ б҃ьꙗ хранити заповѣди
и б҃ьи страхъ прис имѣꙗ в срдци поминаꙗ слово гсне иже реч
ѡ семь познают вы вси члв҃ци ꙗко мои ѹчнц҃и есте аще любите другъ друга и любите врагы ваша и добро творите ненавидѧщим вас
всѧ бо зломыслы ѥго вда б҃ъ подъ руцѣ ѥго
поне не взношаше сѧ ни величаше сѧ но на б҃а възлагаше все
и б҃ъ покарѧше под нозѣ ѥго всѧ врагы
ѡн же заповѣдь б҃ью хранѧ добро творѧше врагом своимъ
ѿпущаше ꙗ ѡдарены
млствъ же бѧше паче мѣры поминаꙗ слово гсне глщ҃еѥ
блажени млствии ꙗко ти помиловани будут
и блжнъ разумѣваꙗи на нища и ѹбога ꙗко в дн҃ь лютыи избавить и гсь
тѣмь и не щадѧше имѣньꙗ своѥго раздаваꙗ требующим и црк҃ви зижа и ꙋкрашаꙗ
чтѧшеть же излиха чернечьскыи чинъ и поповьскыи подаваꙗ имъ еже на потребу и приимаꙗ ѿ них млт҃вы
велику же вѣру стѧжа к б҃у и сродникома своима к ст҃ыма мч҃нкама борису и глѣбу
тѣмь и церковь прекрасну созда на лтѣ во имѧ ею идеже стаг бориса кровь прольꙗна быс
жалостив же бѧше ѡтинудь
и даръ си ѿ б҃а приꙗ да ѥгда в црк҃вь внидѧшеть и слыша пѣнье и абье слезы испущашеть и тако молбы ко влдцѣ хсу со слезами воспущаше
тѣмь и б҃ъ всѧ прошеньꙗ ѥго свершаше
и исполни лѣта ѥго в добродн҃ьствѣ
и посѣдѣ кыевѣ на ѡтни столѣ г҃і лѣт
и в лѣт ѕ҃ х҃ л҃ г ѿ начала миру престави сѧ маꙗ мсца въ ѳ҃і дн҃ь живъ ѿ ржства своѥго лѣт о҃ г лѣта
престави сѧ на лтѣ ѹ милое црк҃ве юже созда потщаньѥм многым
сн҃ве же ѥго и болѧре несоша киеву
и положенъ быс в ст҃ѣи соѳьи ѹ ѡц҃а своѥго
И сѣде кыѥвѣ мстиславъ сн҃ъ ѥго старѣишии кнѧжа с кротостью
а ꙗрополкъ брат ѥго иде переꙗславлю
Потом же ѹслышавше половци ꙗко ꙋмерлъ ѥсть володимеръ кнѧзь присунуша сѧ борзѣх и наворопиша изгоном къ барочю и ко вронь кнѧзю хотѧщю полонити торкы проклѧтыꙗ и с тѣми повоевати русску землю
но б҃ъ въ изумѣньѥ положи свѣтъ их
и не ѹспѣша ничтоже
ꙗрополку бо вѣсть есть
и въгна торкы в городъ тоѥ ночи
и егда воротиша сѧ ѡпѧть половци кнѧзь же ꙗрополкъ ѹкрѣпивъ сѧ б҃ьею помощью не жда иное помощи ни брата ни другаго токмо с переꙗславци своими испостиже ꙗ ѹ полкъстѣнѧ
и воротиша сѧ половци и поидоша исполчивше сѧ противу
тогда же бл҃говѣрнаго кнѧзѧ корень бл҃говѣрнаꙗ ѿрасль ꙗрополкъ призвавъ имѧ б҃ье и ѡц҃а своѥго помѧнувъ дерзну с дружиною своею и побѣди поганыꙗ силою чстнаго крста
а друзии истопоша в рѣках
и тако вороти сѧ кнѧзь ꙗрополкъ хвалѧ и славѧ б҃а ѡ таковѣи помощи и ѡ дарѣ б҃ьи
В лѣт ѕ҃ х҃ л҃ д Постави кнѧзь ꙗрополкъ игумена марка стаг їѡан ѥгоже постави никита митрополитъ епспмь переꙗславлю мсца ѡктѧбр въ д҃ дн҃ь
в то же лѣт престави сѧ митрополитъ никита мсца марта въ ѳ҃ дн҃ь
а кнѧгини володимерѧ престави сѧ мсца июнѧ въ а҃і дн҃ь
в то же лѣт потрѧсе сѧ землѧ мсца авгус въ а҃ дн҃ь и въ час и҃ нощи
В лѣт ѕ҃ х҃ л҃ е Престави сѧ ст҃ополчичь меншии брѧчиславъ мсца марта въ к҃ и дн҃ь и погребенъ априлѧ въ е҃
в се же лѣт выгна ѡлговичь всеволодъ своѥго стрыꙗ рослава ис чернигова и дружину ѥго исѣче и разграби
мстислав же съ ꙗрополком совокуписта воѣ хотѧще ити на всеволода про ꙗрослава
и всеволодъ посла сѧ по половцѣ
и приде ихъ з҃ тысѧщь со селукомь и с ташемъ
и сташа ѹ ратьмирѣ дубровы за выремь
послали бо бѧхуть послы ко всеволоду
и не пропустиша их опѧть
ꙗрополчи бо бѧхуть посадници по всеи семи
и мстиславича изѧслава посадилъ курьскѣ
и изъимаша послы ихъ на локнѣ
и приведоша и къ ꙗрополку
и половци не вземше вѣсти ѿ ѡлговичь сотснувше си с бѣгом возворотиша сѧ
мстиславу же боле налѣгающю на всеволода река ѥму
повелъ ѥси половци
и не ѹспѣлъ ѥси ничтоже
ѡному же боле емшю сѧ мольбѣ и болѧры подъѹчаꙗ и дары даꙗ
и тако пребыс все лѣто до зимы
и приде ꙗрославъ из мурома
и поклони сѧ местиславу река
хрсь ѥси ко мнѣ цѣловалъ
поиди на всеволода
и всеволодъ боле поча молити сѧ мстиславу
не ѹспѣꙗше противу хрсьному цѣлованью
бѧшеть бо в ты дн҃и григореи игуменъ стаг андрѣꙗ иже бѣ любим володимеру честенъ же ѿ мстислава и ѿ всѣх людии
то же не дадѧшеть на рать по ꙗрославѣ никомуже молвити река
на тѧ будеть грѣхъ аже переступишь хрсьное цѣлованье
то есть льжѣе неже прольꙗти кровь хрсьꙗньску
и совкупи въсь сборъ иерѣискыи
митрополита бо в то времѧ не бѧше
и рекоша мстиславу
на ны буди то грѣх
створи миръ
и створи волю ихъ
и переступи хрсь къ ꙗрославу
и плака сѧ того всѧ дн҃и живота своѥго
и ꙗрославъ иде ѡпѧть мурому
В то же лѣт посла кнѧзь мстиславъ братю свою на кривичѣ четырми пути вѧчеслава ис турова андрѣꙗ из володимерѧ а всеволодка из городна и вѧчеслава ꙗрославича исъ кльчьска
тѣмь повелѣ ити къ изѧславлю
а всеволоду ѡлговичю повелѣ ити с своею братѥю на стрѣжевъ к борисову
и ивана воитѣшича ту же посла с торкы
и сн҃а своѥго изѧслава ис курьска с своим полком посла и на логожескъ
а другаго сн҃а своѥго ростива посла с смолнѧны на дрьютескъ рекъ имъ в одинъ дн҃ь всѣм пустити на воропъ мсца авгус въ д҃ дн҃ь
изѧслав же ѹскори дн҃емъ передъ братьею и заꙗ люди ѿ города
ѡни же ѹстрашивше сѧ передаша сѧ
а изѧславци почаша бити сѧ с вѧчеславомъ и съ андрѣемъ
изѧслав же перестрѧпъ два дн҃и ѹ логожьска иде пакы зѧславлю къ стрыема своима водѧ с собою и брѧчислава зѧтѧ своѥго иже бѧше пошелъ къ ѡц҃ю своему
бывъ бо посредѣ пути и ѡстрашивъ сѧ не мога поити ни сѣмо ни онамо
и иде шюрину своѥму в руцѣ
и лгожаны приведе иже бѧше велъ из логожьска
и видѣвши изѧславци кнѧзѧ своѥго и логожаны ꙗже бес пакости суть переꙗти и даша сѧ рекше вѧчеславу
призови ны б҃а ꙗко нас не даси на щитъ
и бывшю вечеру воротиславъ андрѣевъ тысѧчьскыи и иванко вѧчеславль въсласта ѡтрокы своѣ в городъ
и свитающю ѹвѣдѣвше вси вои тако взѧша и нощи
и едва мстиславны товаръ ѹблюдоша
и то с нужею бьюще сѧ
и тако възаратиша сѧ со многым полоном
потом же и новгородци придоша со мстиславичемъ со всеволодомь к неколочю
и тако пополочане сътснувше си выгнаша дв҃да и с сн҃ъми
и поемше роговолода идоша къ мстиславу просѧще и собѣ кнѧзем
и створи волю ихъ мстиславъ
и поимше роговолода ведоша и полотьску
В се же лѣт престави сѧ изѧславъ ст҃ополъчичь мсца декаб въ г҃і дн҃ь а погребенъ быс въ к҃ д дн҃ь
В лѣт ѕ҃ х҃ л҃ ѕ Престави сѧ кнѧзь полотьскыи борисъ
В се же лѣт Выс вода велика
потопи люди жита
и хоромы ѹнесе
В се же лѣт преꙗша црк҃вь дмитриꙗ печерѧне и нарекоша ю петра съ грѣхом великим и неправо
В то же лѣт заложи црк҃вь мьстиславъ кнѧзь камену стаг ѳеѡдора
Ѡ сих же всеславичих сице есть ꙗко сказаша вѣдущии преж ꙗко
роговолоду держащю и владѣющю и кнѧжащю полотьскꙋю землю а володимеру сущю новѣгородѣ дѣтьску сущю еще и погану и бѣ ѹ него добрына воевода и храборъ и нарѧденъ мужь
и сь посла к роговолоду и проси ѹ него дщере за володимера
ѡн же реч дъщери своеи
хощеши ли за володимера
ѡна же реч
не хочю розути робичича
но ꙗрополка хочю
бѣ бо роговолодъ перешелъ изъ заморьꙗ
имѣꙗше волость свою полтескъ
слышавше же володимеръ разгнѣва сѧ ѡ тои рѣчи ѡже реч
не хочю ꙗ за робичича
пожали си добрына и исполни сѧ ꙗрости
и поемше вои идоша на полтескъ
и побѣдиста роговолода
рогъволодъ же вбѣже в городъ
и приступивъще к городу и взѧша городъ
и самого ꙗша и жену ѥго и дщерь ѥго
и добрына поноси ѥму и дщери ѥго нарекъ еи робичица
и повелѣ володимеру быти с нею пред ѡц҃мь еꙗ и мт҃рью
потом ѡц҃а еꙗ ѹби а саму поꙗ женѣ
и нарекоша еи имѧ горислава
и роди изѧслава
поꙗ же пакы ины жены многы
и нача еи негодовати
нѣколи же ему пришедшю к неи и ѹснувшю хотѣ и зарѣзати ножемь
и ключи сѧ ѥму ѹбудити сѧ
и ꙗ ю за руку
ѡна же реч
сжалила си бѧхъ зане ѡц҃а моѥго ꙋби и землю ѥго полони мене дѣлѧ
и се нынѣ не любиши мене и съ младенцем симь
и повелѣ ею ѹстроити сѧ во всю тварь цсрьскую ꙗкоже в дн҃ь посага ѥꙗ и сѣсти на постели свѣтлѣ в храминѣ да пришедъ потнеть ю
ѡна же тако створи
и давши же мечь сынови своѥму изѧславу в руку нагъ и реч
ꙗко внидеть ти ѡц҃ь рци выступѧ
ѡч҃е ѥда ѥдинъ мниши сѧ ходѧ
володимеръ же реч
а хто тѧ мнѣлъ сдѣ
и повергъ мечь свои и созва болѧры и повѣда им
ѡни же рекоша
ѹже не ѹбии еꙗ дѣтѧти дѣлѧ сего
но въздвїгни ѡтчину еꙗ и даи еи с сыном своимъ
володимеръ же ѹстрои городъ и да има и нареч имѧ городу тому изѧславль
и ѿтолѣ мечь взимають роговоложи внуци противу ꙗрославлим внуком
В лѣт ѕ҃ х҃ л҃ з Престави сѧ ꙗрославъ ст҃ославичь муромѣ
в то же лѣт престави сѧ михалко вѧчеславичь
в то же лѣт поточи мстиславъ кнѧзь полотьскыѣ цсрюгороду с женами и с дѣтьми
В лѣт ѕ҃ х҃ л҃ и Посла мстиславъ сн҃ы своꙗ всеволода и изѧслава и ростислава с дружиною ихъ на чюдь
и взѧша и
и дань на нь възложиша
В лѣт ѕ҃ х҃ л҃ ѳ Мстиславъ ходи на литву и вземъ полонъ многъ и вороти сѧ ѡпѧть
В то же лѣт заложи црк҃вь мстиславъ ст҃ыꙗ бц҃а пирогощюю
В лѣт ѕ҃ х҃ м҃ Престави сѧ мстиславъ сн҃ъ володимерь мсца април въ д҃і дн҃ь
И сѣде по немь брат ѥго ꙗрополкъ кнѧжа кыевѣ
людье бо кыꙗне послаша по нь
В то же лѣт ꙗрополкъ приведе всеволода мстиславича из новагорода и да ему переꙗславль по хрсьному цѣлованью акоже сѧ бѧше ѹрѧдил с братом своим мстиславомь по ѡтню повелѣнью
акоже бѧше има далъ переꙗславль съ мстиславом съ заѹтрьꙗ сѣде в нем
а до ѡбѣда выгна и гюрги приѣхавъ с полком на нь
и сѣде гюрги дн҃ии и҃
и выведе и ꙗрополкъ хрсьнаго ради цѣлованьꙗ и посла по другаго мстиславича в полтескъ и приведе и с клѧтвою
ѡн же ѡставивъ брата ст҃ополка в полотьскѣ и приде в переꙗславль на гсжинъ дн҃ь
полочане же рекше лишает сѧ насъ и выгнаша ст҃ополка
а василка посадиша ст҃ославича
видѣв же то ꙗрополкъ ѹлади сѧ с братьею и да переꙗславль вѧчеславу а изѧслава выведе с нужею
и тое же зимы даша изѧславу туровъ и пинескъ к мѣньску
то бо бѧшеть ѥго остало сѧ передьниѣ волости ѥго
В лѣт ѕ҃ х҃ м҃ а Ꙗрополкъ посла мстиславича изѧслава къ братьи новугороду
и даша дани печерьскыѣ и ѿ смолиньска даръ
и тако хрсь цѣловаша
и поча лишати сѧ вѧчеславъ переꙗславлѧ и дошедъ городца вороти сѧ ѡпѧть
В лѣт ѕ҃ х҃ м҃ в Престави сѧ маркелъ епспъ переꙗславьскыи мсца генвар въ ѕ҃
В ту же зиму выиде вѧчеславъ ис переꙗславлѧ и иде ѡпѧть турову не послушавъ брата своѥго ꙗрополка
В лѣт ѕ҃ х҃ м҃ г Георгии кнѧзь володимеричь испроси ꙋ брата своѥго ꙗрополка переꙗславль а ꙗрополку вда суждаль и ростовъ и прочюю волость свою но не всю
В то же лѣт ис турова иде изѧславъ в мѣнескъ
ѿтолѣ же иде новугороду к братьи
и сложиша сѧ ѡлговичи и с дв҃довичи
и всташа вси на рать
и иде мстиславичь всеволодъ и изѧславъ на ростовъ
и на волзѣ воротиша сѧ новгородьци
и иде всеволодъ ѡпѧть новугороду
а изѧславъ ѡста на волоцѣ
на ту же ѡсень ѹвѣдавъ ѡже идеть ꙗрополкъ съ братьею к чернигову и иде тамо же
В то же лѣт про то заратиша сѧ ѡлговичи с володимеричи
и идоша ꙗрополкъ гюрги андрѣи к чернигову на ѡлговичѣ и сташа не дошедше города
и стоꙗше нѣколико дн҃ии
и воротиша сѧ ѡпѧть мсцѧ ноꙗб
Тоѥ же зимы придоша ѡлговичи с половци и взѧша городокъ и нѣжатинъ и село пожгоша и баручь пожгоша
а людье ѹидоша
и многъ полонъ взѧша скоты и конѣ
Тоѥ же зимы погремѣ мсца декаб въ і҃
Тоѥ же зимы ꙗрополкъ согна воѣ кыѥвьскыꙗ а гюрги переꙗславцѣ
и стоꙗша и҃ дн҃ии ѹ кыева
и ѹмири сѧ ꙗрополкъ со всеволодом
и даша переꙗславль андрѣеви брату своѥму а володимерь изѧславу мстиславичю
Тоѥ же зимы биша сѧ новгородци с ростовци
и побѣдиша ростовци новгородцѣ и побиша множство ихъ
и воротиша сѧ ростовци с побѣдою великою
В лѣт ѕ҃ х҃ м҃ д Приведе ꙗрополкъ брата своѥго андрѣꙗ из володимерѧ переꙗславлю кнѧжитъ
В то же лѣт почаша съ ѡлговичи рать имѣти и начаша воевати села и городы по сулѣ и придоша к переꙗславлю и многы пакости створиша и ѹстьѥ пожгоша и ѿидоша и сташа на супои
и изидоша противу имъ володимеричи
и бывшю сступленью ѡбѣма полкома и биша сѧ крѣпко
но вскорѣ побѣгоша половци ѡлговичь
и погнаша по нихъ володимерича дружина лучшаꙗ и биша и женучи много и воротиша сѧ ѡпѧть на полчище и не ѡбрѣтоша кнѧжеѣ вои и впадоша ѡлговичемъ в руцѣ
и тако изъимаша и держаще стѧгъ ꙗрополчи и ꙗша боꙗръ много двд҃а ꙗруновича тысѧчьскаго кыевьскаго и станислава добраго тудъковича и прочих много
И внукъ володимерь василко маричиниць ѹбьенъ быс ту
а володимеричи придоша кыеву
се же сдѣꙗ сѧ мсца авгус въ и҃ дн҃ь
И паки крамола быс в них не мала
шедши бо ти же ѡлговичи с половци взѧша треполь и халѣпъ пуста и придоша г кыеву хотѧще бити сѧ с с володимеричи и прольꙗти кровь хотѧще хрсьꙗньскую хвалѧше сѧ в гордости своеи
и б҃ъ не вда имъ того створити
а ꙗрополкъ собра вои многы с братьѥю своею
моглъ бы сѧ бити с ними но того не створи б҃а сѧ ѹбоꙗвъ
но ꙋмири сѧ с ними
и идоша к чернигову ѡпѧт
В то же лѣт престави сѧ симеѡнъ епспъ володимерьскыи
В лѣт ѕ҃ х҃ м҃ е Поставиша епспа мануила скопца смолиньску
потом другого скопца володимерю епспа ѳеѡдора
В лѣт ѕ҃ х҃ м҃ ѕ Мстиславичь всеволодъ внукъ володимерь ѥгоже выгна новгородци ѿ себе ѡн же приде к стрыѥви своѥму ꙗрополку кыѥву
и да ѥму вышегородъ
и ту сѣдѣ лѣт ѡдино
и придоша по нь плесковичи Сдумавше с новгородци коснѧтинъ тысѧчьскыи а ис плескова жирѧта с ыною дружиною
и пребыс тамо мало и сконьча животъ свои
и положиша и ѹ црк҃ве ст҃ыꙗ троца юже бѣ самъ создалъ
В то же лѣт престави сѧ еѹфимьꙗ володимерна и положена быс на берестовѣмь ѹ ст҃го сп҃са
Тое же зимы выгнаша новгородци ѡлговича из новагорода а гюргевича поꙗша ростислава кнѧжитъ ѹ себе
Того же лѣт послаша ѡлговичи по половци и начаша воевати по сулѣ
андьрѣѥви же не могущю супротивити имъ а ѿ братьи не быс ѥму помощи
и всхотѣ лишити сѧ переꙗславлѧ
и тако быс пагуба посулцем ѡво ѿ половець ѡво же ѿ своихъ посадникъ
и тако ѹвѣдѣвше ѡлговичи ꙗко андрѣеви не быс помощи ѿ братьѣ и лестными словесы акы бес печали и створиша
Того ж лѣт ꙗша ѡлговичи ст҃ослава бѣжаща из новагорода
и приде вѣсть ꙗрополку
и ѿтолѣ больми почаша воевати ѡлговичи и приведоша половець множьство и взѧша прилукъ и хотѧща поити г кыеву
и ѹвѣдѣша ѡже ꙗрополкъ доспѣлъ с братьею своею и идоша ѡпѧт к чернигову
ꙗрополку же скопившю множьство вои ростовцѣ полочаны смолнѧне ѹгры галичане и берендѣевъ л҃ тысѧчь и кыꙗне переꙗславци володимерци туровци и бѣ множство вои
и поиде чернигову
и людье чернивци возпиша ко всеволоду
ты надѣѥши сѧ бѣжати в половцѣ а волость свою погубиши
то к чему сѧ ѡпѧть воротишь
луче того ѡстани сѧ высокѹмьꙗ своѥго и проси си мира
мы бо вѣмы млсрдье ꙗрополче ꙗко не радует сѧ крови пролитью но б҃а ради всхощеть мира
то бо сблюдаѥть землю русскую
всеволод же то слышавъ ꙗко вниде в сѧ и реч
луче ес смирити сѧ б҃а ради
и посла с покореньем къ ꙗрополку
испроси миръ
и цѣловаша чстныи крстъ
и створи миръ
и разидоша сѧ славѧще б҃а
И посемь пакы створиста миръ ꙗрополкъ со свеволодом ѡлговичемь
и дары многы межю собою даꙗше
и идоста разно в своꙗ си
и на ту нощь дивно быс знаменье на нб҃си
Тоѥ же ѡсени престави сѧ бл҃говѣрныи кнѧзь ꙗрополкъ володимеричь мсца феврал въ и҃і дн҃ь И положенъ быс ѹ стаг андрѣꙗ
и вниде вѧчеславъ брат ѥго в кыѥвъ
и людем с митрополитом срѣтшим ѥго и посадиша и на столѣ прадѣда своѥго ꙗрослава мсца феврал въ к҃ в дн҃ь
И приде ѡлговичь с вышегородци пристроивъ сѧ с братьею своѥю и присылаꙗ к вѧчеславу
иди з добромъ из города
ѡн же не хотѧ крови пролити не би сѧ с ними
и смири и митрополитъ и ѹтверди ꙗ крстмь чстнымъ
и иде ѡпѧть турову
а всеволодъ вниде в кыевъ мсца марта въ е҃ дн҃ь а в черниговѣ посади володимера двд҃вича
В лѣт ѕ҃ х҃ м҃ з Сѣде ѡлговичь в кыѥвѣ и нача замышлѧти на володимеричѣ и на мстиславичѣ надѣꙗ сѧ силѣ своеи и хотѣ сам всю землю держати с своею братѥю
искаше подъ ростиславом смолиньска а подъ изѧславом володимерѧ
и посла воѣ на изаслава река
иди из володимерѧ
и дошедше горины пополошивше сѧ бѣжаша ѡпѧть
и тогда всеволодъ приведъ брата ис курьска ст҃ослава и иде с ним переꙗславлю на андрѣꙗ и хотѧше выгнати андрѣа а брата своѥго посадити а андрѣеви реч
иди курску
и андрѣи тако реч сдумавъ с дружиною своею
лѣплѣѣ ми того см҃рть а с своею дружиною на своеи же воѡчинѣ и на дѣднѣ нежели курьское кнѧженье
ѡц҃ь мои курьскѣ не сѣдѣлъ но в переꙗславли
и хочю на своеи ѡчинѣ см҃рть приꙗти
ѡже ти брате не до сыти всю землю русскую держаще а хочешь и сеѥ волости
а ѹбивъ мене тобѣ то волость
а живъ не иду из своѥѣ волости
ѡбаче не дивно нашему роду
Тако и преже было же
ст҃ополкъ про волость же ци не ѹби бориса и глѣба
а самъ ци долго живе
и стоꙗше всеволодъ на днѣпрѣ и посла ст҃ослава брата своѥго к переꙗславлю с полкы
и ѹсрѣтоша и аньдрѣева дружина и биша сѧ с ними
и поможе б҃ъ андрѣѥвичем на ст҃ослава
и гониша по них до коранѣ
а далѣ не пусти андрѣи дружины своѥꙗ
и заѹтра миръ створиша
и на ту нощь загорѣ сѧ городъ мсцѧ семтѧбрѧ въ а҃ дн҃ь но не ѿ ратных
по том же лѣт приде половечскаꙗ землѧ всѧ и кнѧзи половечскиѣ вси на миръ
и ходїста к ним
всеволодъ ис кыева а андрѣи ис переꙗславлѧ к малотину
и створиша с ними миръ
Того же лѣт пустиша новгородци гюргевича ѿ себе а ко всеволоду пустиша дѣти своѣ в тали рекуще
пусти к нам ст҃ослава
и посла к ним ст҃ослава кнѧжитъ
В лѣт ѕ҃ х҃ м҃ и Новгородци выгнаша ст҃ослава а ко всеволоду прислаша епспа с мужи своими Рекуще
даи нам сн҃ъ свои
а ст҃ослава не хочем
и посла к ним сн҃ъ свои
и бывшю ѥму черниговѣ и новгородци сдумавше рекоша всеволоду
не хочем сн҃а твоѥго ни брата ни племени вашего но хочем племени володимерѧ
всеволодъ же посла по них и вороти епспа с ними
и держа и съ епспмъ
а новгородци сдумавше рекоша
даи ны шюрина своѥго мстиславича
всеволодъ же не хотѧ перепустити новагорода володимеричем призва шюрина своꙗ и да има берестии река
новагорода не березѣта
ати сѣдѧть ѡ своеи силѣ кдѣ си кнѧзь ни налѣзуть
а новгородци держа зиму и лѣто и съ епспмъ
В лѣт ѕ҃ х҃ м҃ ѳ Новгородци не стерпѧче безо кнѧзѧ сѣдити ни жито к ним не идѧше ниѿкуду же и емлюще метахуть и в погробъ
а ѡнѣмъ не стерпѧщем шедше к гюргеви рекоша ѡже
к нам не пуститъ ѡлговичь ст҃ополка а мы ѡлговича не хочем
а любо к нам самъ поиди любо сн҃а пусти
и посла к ним сн҃а своѥго ростислава
Тое же зимы престави сѧ бл҃говѣрныи и хсолюбивыи кнѧзь добрыи андрѣи володимеричь переꙗславли мсца генварѧ въ к҃ в дн҃ь А въ третии межю десѧ похороненъ ѹ стаг михаила
ѥгда же и несѧхуть к гробу дивьно знаменье быс на нб҃си и страшно
быша г҃ слн҃ца сиꙗюща межи собою а столпи г҃ ѿ землѧ до нб҃се
надо вьсѣми горѣ бѧше акы дуга мць ѡсобѣ стоꙗче
и стоꙗша знаменьꙗ та дондеже похорониша и
Тоѥ же зимы престави сѧ всеволодъко городецьскыи кнѧзь
тогда же посла всеволодъ ис кыѥва на вѧчеслава река
сѣдиши в кыѥвьскои волости
мнѣ достоить
а ты иди переꙗславлю въ ѡчину свою
в то же времѧ поима городы гюргевы ѡлговичь и конѣ и скоты и ѡвцѣ и товаръ кдѣ что чюꙗ
В то же лѣт вспѧть ѹлади сѧ всеволодъ с шюринома своима и да има новъгородъ
и посадиша ст҃ополка новѣгородѣ
а гюргевича заста новѣгородѣ
и посла и къ ѡц҃ю
В лѣт ѕ҃ х҃ н҃ Вниде вѧчеславъ в переꙗславль
и турову иде ст҃ославъ всеволодичь
врагъ же роду хрсьꙗнску дьꙗволъ ражже срдце игореви ѡлговичю
всхотѣ ити в переꙗславль
и пришедъ ста по стрѣкви
и много пакости створиша
села пожгоша
и жита попасоша
и стоꙗше в҃ мсцѧ
и приде изѧславъ из володимерѧ в помочь вѧчеславу
ростислав же с смолѧны поимавъ вълости ихъ д҃ городы и слышавше ѿидоша ѿ переꙗславлѧ
а вѧчеславъ спрашавъ сѧ съ всеволодом ѿда переꙗславль изѧславу мстиславичю
а сам иде турову
а вниде изѧславъ в переꙗславль мсца генвар въ а҃
А всеволодъ посла сн҃а своѥго ст҃ослава володимерю
В туже зиму посла всеволодъ сн҃а своѥго ст҃ослава и изѧслава двд҃вича с володимером с галичьскым в помочь володиславу на братю ѥго на меншюю на болеславичѣ
и снѧша сѧ вси ѹ чьрньска
и воевавше воротиша сѧ боле вземше мирныхъ лѧховъ нежели ратных
В лѣт ѕ҃ х҃ н҃ а Всеволодъ ѡжени сн҃а своѥго ст҃ослава василковною полотскаго кнѧзѧ
Тоѥже зимы иде изѧславъ к строеви своѥму гюргю и не ѹладивъ сѧ с ним иде к брату смолиньску и ѿтуду иде к другому брату своѥму ст҃ополку новугороду
тамо и зимова
В лѣт ѕ҃ х҃ н҃ в Приде изѧславъ из новагорода бывъ ѹ братьи своее
Томже лѣт изѧславъ ѿда дщерь свою полотску за борисовича за роговолода
и всеволодъ кнѧзь кыевьскыи приде с женою и со всѣми болѧры и с кыꙗны переꙗславлю на свадбу
и ѿтуду расшедше сѧ и всѣдоша на володимерка на галичь
и ѿтуда же изѧслава двд҃вича посла в половцѣ повести ѣ на володимера же
и совокупи вѣ кнѧзи русскиѣ всеволодъ и иде к теребовлю
и выиде противу имъ володимеръ весь совкупивъ сѧ к теребовлю и ѹгры приведъ бана королева ѹꙗ
и не могоша бити сѧ зане бѧшеть рѣка серетъ
идоша ѡбои подлѣ рѣку за неделю къ звенигороду
и на рожни поли не могоша сѧ бити зане володимеръ стоꙗ на голыхъ горах
приде же к нему изѧславъ двд҃вичь с половци переемъ два города ѹшицю и микулинъ
и иде володимеръ къ звенигороду
и ста по сеи сторонѣ города а володимеръ ѡб ону страну сшедъ з горы
а межи ими рѣка мѣлка
и повелѣ всеволодъ чинити гати комуждо своѥму полку
и заѹтра переидоша рѣку
и взѧша горы за володимеромъ
володимеръ же мнѧ ако к нему идуть ста исполчивъ сѧ передъ городомь на болоньи
сим же полком не лзѣ бѧше бити сѧ с ними тѣсноты ради зане болота пришла ноли подъ горы
и заидоша и ѿ перемышлѧ и ѿ галича
видѣвъше же то галичане сътъснуша си рекуще
мы сде стоимы
а ѡнамо жены нашѣ възмуть
и поча володимеръ слати къ игореви река ѡже
мѧ с братомь ѹмиришь то по его см҃рти помогу ти г кыеву
тѣм же перельсти игорѧ
и игорь нача молити сѧ ко всеволоду и молбою и гнѣваꙗ сѧ река
не хочеши ми добра
про что ми ѡбреклъ ѥси кыевъ
а преꙗтелевъ ми не вдаси пріимати
и послуша ѥго всеволодъ и томже дн҃и створи миръ
и к вечеру въѣха володимеръ ко всеволоду
всеволодъ же с своѥю братѥю ѹстрѣте и
и цѣловавше сѧ разидоша сѧ разно
и да володимеръ всеволоду тысѧчю гривен серебра и двѣстѣ
тѣмь бо и бѧшеть ѹмолилъ
и ѹверни ѥму всеволодъ ѹшицю и микулинъ еже бѣ заꙗлъ
а тѣмь серебром подѣли братю свою поченъ ѿ старѣиших и до менших
и ѿтолѣ разидоша сѧ в своꙗ си
Томже лѣт заложена быс цр҃ки каневьскаꙗ всеволодомь кнѧземь мсца июнѧ въ ѳ҃
В лѣт ѕ҃ х҃ н҃ г Пренесе блг҃овѣрнаꙗ кнѧгыни елена кнѧзѧ ꙗрополка из гробници в цр҃квь стаг аньдрѣꙗ и положи и ѹ ꙗнъкы
и митрополитъ михаилъ цсрюгороду
В тоже лѣт иде игорь с братьѥю своѥю на лѧхы а другым в помочь
Тогоже лѣт кыѥвъ погорѣ
половину подольꙗ
В лѣт ѕ҃ х҃ н҃ д Приде володимеръ и взѧ прилукъ
и совокупи всеволодъ братью свою на радосыни
и сложи путь с бориша дн҃и на володимера
и нареч ѡба изѧслава ѡставити дома
и перебы нѣколико
и разболѣ сѧ велми
и везоша и вышегороду
и тамо сконча сѧ мсца июлѧ въ л҃ дн҃ь
И вниде игорь в кыевъ
и негодно быс людемъ
и послаша сѧ переꙗславлю къ изѧславу рекуще
поиди кнѧже
хочемъ тебе
и слышавъ же се изѧславъ сжали си
и поиде с дружиною своею и с переꙗславци взем млт҃ву въ ст҃ѣмь михаилѣ ѹ ѥпспа ѥѹфимьꙗ
и перешедъ днѣпръ поиде
и приде к нему переньлѣѥвъ нѣколико
и пришедъ ста на желѧни
игорь же поиде противу ѥму с братом своимъ ст҃ославомь
и бывшим имъ ѹ ѡлговы могылы и не доѣхавше игорь с братом изѧслава побѣгоста
и бѣжачих изъимаша
а других избиша
а ини истопоша в водах
а дгугыѣ изъимаша в городѣ
се же ес пособьѥм бж҃ьимъ и силою чстнаго крста и заступленьем стаг михаила и млт҃вми ст҃ыꙗ бц҃а
се же быс мсца августа въ г҃і дн҃ь
и вниде изѧславъ в кыѥвъ хвалѧ и славѧ б҃а ѡ таковѣи помощи ѥго
и выдоша противу ѥму множство народа и игумени с черноризци и попове всего города кыѥва в рїзах
и по д҃.хъ дн҃хъ емше игорѧ в болотѣ приведоша к нему
и посла и в манастырь на выдобычь а ѿтудѣ переꙗславлю
и всадиша и в порубъ в манастырѣ ѹ стаг їѡана
и приставиша к нему сторожѣ
и тако сконча сѧ волость игорева
а брат ѥго ст҃ославъ ꙋбѣжа новугороду с малою дружиною
и слышавше половечьстии кнѧзи створившеѥ сѧ надъ игорем прислаша слы ко изѧславу мира просѧще
Вѧчеслав же се слышавъ надѣꙗ сѧ на старѣишиньство
послушавъ болѧръ своих ѿ радости не приложивъ чти къ изѧславу ѿꙗ городы ѡпѧт иже бѧше ѿ него всеводъ ѿꙗлъ
не токмо же то но и володимерь заꙗ
и посади в нем андрѣѥвича
изѧслав же пославъ брата своѥго ростислава ѿꙗ оу него городы ѡпѧт
и посадникы исковавъ приведе и туровьскаго епспа ꙗкима
сн҃а же своѥго ꙗрославъ посади туровѣ
В тоже лѣт иде изѧславъ к двд҃вичема на снем
и посла ꙗ на ѡлговича с сн҃мъ своим мстиславом
и поидоша к новугороду
и много зла створиша ѡколо новагорода
и бѣжа корачеву
и посла по нем изѧславъ шварна и изѧслава двд҃вича
и взѧша полона много ꙋ корачева
ст҃ослав же воротивъ сѧ прогна нашѣ ѡпѧть
а сам бѣжа в вѧтичѣ
и воротиша сѧ в своꙗ си
Игорь же слышавъ в порубѣ сыи ѡже идет изѧславъ на брата ѥго домоли сѧ пославъ къ изѧславу гл҃ѧ
ѥда быхъ сѧ постриглъ
и повелѣ изѧславъ пострищи и епспу переꙗславскому еоуфимью
и пришедъ постриже и мсца генварѧ въ е҃ дн҃ь
Тоѥже зимы престави сѧ блг҃овѣрнаꙗ кнѧгини марица дщи володимерѧ мсца тогож въ к҃ в недлю
А в понедѣлник вложена быс в гробъ в своѥи црк҃ви в неиже и постриже сѧ
В лѣт ѕ҃ х҃ н҃ е Изѧславъ постави митрополита клима калугера русина ѡсобь с шестью епспы мсца июлѧ въ к҃ з на памѧт стаг пантелѣимана
и потом миръ створи с половци ѹ воинѧ
В тоже лѣт быс знаменье в слн҃ци
и на ту нощь быс гром и поторта мало
В тож лѣто присла володимеръ изѧслава двд҃вича ис чернигова слы ко изѧславу кнѧзю киевскому река
брате се заꙗлъ волость мою ст҃ославъ ѡлговичь вѧтичѣ
поидевѣ на нь ѡже и проженевѣ
и поидевѣ на гюрга
а любо с ним миръ створим али с ним бьем сѧ
изѧславъ же посла напередъ ст҃ослава сестричича своѥго чернигову велѧ имъ доспѣвати
и доиде ст҃ославъ чернигову
и згадавше кнѧзи черниговьстии и послаша къ изѧславу велѧ ѥму поити река
землѧ наша погыбает
а ты не хочеши поити
изѧслав же совокупѧ воѣ переброди сѧ чересъ днѣпръ
и ста над черторыею
и ѿтуду посла ѹлѣба чернигову
а сам поиде на супои
а брата своѥго володимера ѡстави кыевѣ
ѹлѣбъ же внида черниговъ и ѹвѣдавъ ѡже цѣловалъ крсь володимеръ и изѧславъ двд҃вичь и ст҃ославъ всеволодичь к ст҃ославу ѡлговичю хотѧ ѹбити лестью изѧслава то же слышавъ ѹлѣбъ прибѣже ко кнѧзю своѥму ко изѧславу на супои
и сказа ѥму ѡже ѥго ѡтступили сѧ кнѧзи черниговьстии
и цѣловали на нь крсь
изѧслав же вороти сѧ ѿтуда
а перъ собою посла к брату кыѥву к володимеру и к лазареви к тысѧчскому в҃ мужа добрынку и радила рекъ
брате ѣди к митрополиту и съзови кыꙗны всѣ
а то молвита си мужа лесть черниговских кнѧзии
и ѣха володимеръ к митрополиту повабѧ кыꙗны
и придоша кыꙗнъ много множство народа
и сѣдоша ꙋ ст҃ое софьи
и реч володмеръ к митрополиту
се прислалъ брат мои в҃ мужа кыꙗнина
а то молвѧтъ братѣ своеи
и выступи добрынъка и радило
и рекоста
цѣловалъ тѧ брат а митрополиту сѧ покланѧлъ и лазарѧ цѣловалъ и кыꙗны всѣ
рекоша кыꙗне
молвита с чимь вас кнѧзь прислал
ѡна же рекоста
тако молвитъ кнѧзь
цѣловала ко мнѣ крсь давыдовичи и ст҃ославъ всеволодичь емуже азъ же много добра створих
а нонѣ хотѣли мѧ ѹбити лестью
но б҃ъ заступил мѧ и крсь чстныи ѥгоже суть ко мнѣ цѣловали
а ныне братьꙗ поидѣта по мнѣ к чернигову кто имѣѥт конь ли не имѣеть кто ино в лодьѣ
ти бо суть не мене ѡдиного хотѣли ѹбити но и вас искоренити
кыꙗне же рекоша
кнѧзь нас вабить к чернигову
а здѣ ворогъ кнѧзѧ нашго и нашь
а хочем и ѹбити
поити же хочем битъ сѧ за своѥго кнѧзѧ и с дѣтми
и реч имъ володимеръ
того вы братъ мои не приказал
игорѧ поблюдут сторожеве
а мы поидем к брату акоже ны велитъ
рекоша же кыꙗне
мы вѣдаѥм аже того брат твои не казалъ ни велѣлъ творити
но мы хочем ѹбити игорѧ
мы вѣдаѥмъ ѡже не кончати добром с тѣмъ племенем ни вам ни нам коли любо
митрополитъ же много взбранѧше им и лазарь тысѧчскыи и рагуило володимерь тысѧчьскыи ꙗко не ѹбити игорѧ
ѡни же кликнувше поидоша ѹбитъ игорѧ
и володимеръ всѣдъ на конь погна
и идѧхуть людьѥ по мосту ѹбити игорѧ
ѡн же не мога ихъ минути ѹвороти конѧ направо мимо глѣбовъ дворъ
и ѹскориша кыꙗне передъ володимеромь
и ꙗша игорѧ в цр҃кви стоꙗща по ѡбычаю на ѡбѣдни и ѹ стаг феѡдора
и емше и поведоша из манастырѧ
и срѣте и володимеръ в воротѣхъ монастырьских
и реч игорь възрѧ
ѡхъ брате камо
и сскочи же володимеръ с конѧ и покры и корзномь река кыꙗном
братьꙗ моꙗ не мозѣте створити зла
не ѹбиите игорѧ
и доведе и володимеръ до воротъ монастырѧ
и ѹдариша и володимера бьючи игорѧ
михаль же видѣ въ то сскочи с конѧ хотѧ помочи володимеру
володимеръ же вомча игорѧ во дворъ мт҃ре своеіѧ
затвори ворота
а игорѧ пусти на кожюховы сѣни
михалѧ же бьюще и ѿторгоша на нем крсь и чепи в гривну золота
и выломиша ворота
и вшедше въ дворъ
ѹзрѣша игорѧ на сѣнех и разбиша сѣни ѡ нем
и сомчаша и с сѣнии
и ту ѹбиша и конець всходъ
и за тѣмь ѹтече михаль
а игорѧ поверзъше за нозѣ волокоша и сквозѣ бабинъ торжекъ до ст҃ое бц҃и
и ту ѡбрѣтоша мужа стоꙗща с колы
и возложьше и на кола везоша и на подолье
и повѣдаша володимеру ꙗко поверженъ ес на на торговищи
и посла лазарѧ тысѧчского и рагуила своѥго тысѧчскаго
и приѣхавъше видѣша игорѧ лежаща
и рекоста
се ѹже игорѧ есте ѹбили
а то похороним тѣло ѥго
киꙗне же рекоша
не мы ѥго ꙋбили но ꙋбила и двд҃вича и всеволодичь ѡже замыслили на нашего кнѧзѧ зло хотѧ и ѹбити лестью
но б҃ъ за нашим кнѧзем и ст҃аꙗ софьꙗ
и повелѣ лазарь взѧти игорѧ и понести и в црк҃вь стаг михаила в новгородьскую божницю
и ту положивша и въ гробъ ѣхаста на гору
и лежа нощь ту
суботѣ же свитающи посла митрополитъ игумена ананью стаг феѡдора
и приѣхавъ игуменъ видѣ и нагого
и ѡблече и
и ѿпѣ над ним ѡбычныꙗ пѣсни
и везе и к ст҃ому симеѡну
и тамо и положиша
и посла володимеръ к брату повѣдаꙗ ѹбииство игорево
и печаленъ быс изѧславъ
и жаловаше сѧ на кыꙗны
и посла изѧславъ володимера в городець
а по ростислава посла смолинску
В лѣт ѕ҃ х҃ н҃ ѕ Приде глѣбъ гюргевичь и суждалѧ чернигову в помочь ѡлговичемъ
и пребывъ ѹ них нѣколико приде на городокъ
и слышавъ изѧславъ посла и к нему зова к собѣ кыеву
ѡн же ѡбѣщавъ сѧ ити и не иде
и перестрѧпъ мало послушавъ жирослава рекуща ѥму
поиди переꙗславлю
хотѧть тебе людье
ѡн же послушавъ ѥго приде к переꙗславлю вборзѣ свитающю дн҃и
мстиславу же лежащю ѥще и дружинѣ ѥго пригнавше сторожеве рекоша ѥму
не лежи кнѧже
глѣбъ ти пришелъ на тѧ
ѡн же вста вборзѣ
и собра сѧ к нему дружины нѣколико
и выступи противу ѥму из города
и стоꙗ глѣбъ до заѹтрока
и вороти сѧ ѡпѧть
мстислав же скопивъ дружину и переꙗславьцѣ и ѡбѣдавъ гна по нем
и ѹгони и ѹ носова на рудѣ
и изъимаша нѣколико дружины ѥго
и сам иде в городець
а мстиславъ вороти сѧ переꙗславлю
и слышавъ изѧславъ бывшеѥ скопи дружину свою и берендичѣ и приде на нь к городку
и вышедъ глѣбъ смири сѧ с ним
и възврати сѧ изѧславъ в своꙗ си
В тоже лѣт поиде ростиславъ гюргевичь и суждалѧ с дружиною своѥю в помочь ѡлговичем на изѧслава мстиславича посланъ ѿ ѡц҃а своѥго
и здумавъ ростиславъ с дружиною своѥю река
любо си сѧ на мѧ ѡц҃ю гнѣвати
не иду с ворогом своим
то сут были ворози и дѣду моѥму и строемъ моим
но поидем дружино моꙗ къ изѧславу
то ми ѥсть срдце своѥ
ту ти дасть ны волость
и посла сѧ къ изѧславу
изѧслав же радъ бывъ посла противу ѥму мужи свои
и пришедшю ѥму радъ быс изѧславъ и створи ѡбѣдъ великъ и да ѥму божьскы и ины городы
а къ глѣбови пославъ реч
иди ко ѡлговичем
к тѣм ѥси пришелъ
а ти ти дадѧть волость
и иде глѣбъ чернигову
а ѿтуда къ ѡц҃ю
а ростиславъ иде в городець
а по городом посажа посадникы своꙗ
В лѣт ѕ҃ х҃ н҃ и Гюрги кнѧзь поваби вѧчеслава на столъ кыеву
пришедшю же ѥму кыѥву болѧре розмолвиша гюргѧ и рѣша
брату твоѥму кыева не оудержати
да не будет ѥго тобѣ ни тому
гюргеви же послушавшю болѧръ выведъ из вышегорода сн҃а своѥго андрѣа и да и вѧчеславу
В тоже лѣт приде изѧславъ в малѣ из володимерѧ кыеву хотѧщим ѥго кыꙗном и выгна гюрга ис кыѥва
гюрги же иде в городокъ и з дѣтми своими
изѧславу же сѣдшю в кыѥвѣ и ѡсвоившю кыевъ посла сн҃а своѥго мстислава в каневъ велѧ ѥму ѿтолѣ переꙗславьлѧ добыти
мстислав же посла сѧ на ѡну сторону к турпѣемъ и к дружинѣ велѧ имъ ѣхати к собѣ
ростислав же то слышавъ посла къ ѡц҃ю в городъкъ просѧ оу него помочи
гюрги же посла ѥму в помочь брата андрѣꙗ
ростислав же брата ѡставивъ переꙗславли а сам гна къ сакову
и згони турпѣѣ оу днѣпра
и поимавъ и приведе переꙗславлю
В тоже времѧ поиде володимерко г кыѥву на изѧслава в помочь гюргеви
изѧслав же слышавъ то посла к сн҃у своѥму мстиславу река
идет на мѧ володимерко а ѿсюда гюрге съ ѡлговичи
поиди вборъзѣ поима берендичѣ
изѧслав же поѣха противу володиме[рку р]ека
сь ми ес блїжи
поѣду к тому
и поима володимера брата и мстислава сн҃а своѥго з берендѣи и с кыꙗны
и оусрѣтѣ и оу тумаща
стрѣлцем стрѣлѧющим сѧ ѡ рѣцѣ ѡ стугну поча приступати володимерко с силою своѥю
берендѣеве же видѣвше силу ѥго ꙋбоꙗша сѧ и рѣша изѧславу
поиди кнѧже прочь
сила ѥго велика
а оу тебе дружины мало
да же не переидеть на ны чересъ рѣку
изѧслав же молвѧщю имъ
луче братьꙗ измремъ сдѣ нежели соромъ възмем на сѧ
кыꙗне же начаша стужати ѥму рекуще
поѣди прочь
и сами побѣгоша прочь и берендѣи с ними
ѡн же реч дружинѣ своѥи
оуже аще ми толико доѣхати с гостьми с угры и с лѧхы
а оуже дружина моꙗ прострашена
тогда и сам поѣха прочь
володимерковичи же постигоша задъ ѥго
ѡвы изъимаша
а дгугыꙗ избиша
изѧславу же прибѣгшю г кыѥву повелѣ дружинѣ своеи сбирати сѧ оу дорогожича
а сам дождавъ ночи выиде ис киева
володимерко же ста оу кыѥва оу теремца
и гюрги ѡ то чинь приде г кыѥву и со ѡлговичи и с двд҃вичема и со всеволодичимь
и ста оу черторыѣ
и здумавше послаша по нем ст҃ослава всеволодича бориса гюргевича
и гониша по нем до чертова лѣса
и не постигъше ѥго воротиша сѧ ѡпѧт
изѧслав же тогда ида заꙗ погорину
и посади сн҃а своѥго мстислава дорогобужи
а с братом иде с володимером володимерю
кыꙗне же оубоꙗвше сѧ володимерка введоша гюрга в кыевъ
гюрги же сѣде кыевѣ соньма сѧ с володимерком оу ст҃оѥ бц҃и в печерьстѣмь манастыри
и створиста межи собою велику любовь
тогда же володимерко поида ѿ него прочь поꙗ оу него сн҃а мстислава
идущю же ѥму к дорогобужю и выбѣже мстиславъ изѧславичь из дорогобужа
и иде в луческъ к стрыѥви своѥму ст҃ополку
володимерко же ѿꙗ городы ты всѣ
и приде к лучьску
ст҃ополкъ же и мстиславъ затвориста сѧ в градѣ
ѡному же приходившю и не могшю что створити иде в галичь а мстислава посади в пересопници
В тоже лѣт придоша половци в помочь гюргеви на изѧслава
и придоша к переꙗславлю
гюргеви и еще не роспустившю вои ни ѡлговичь посла ст҃ослава всеволодича переꙗславлю к сн҃ви своѥму ростиславу да бы ѣ оукротил и воротилъ ѡпѧт
ѡнѣм же пакостѧщим людем збѣгшим сѧ в город не смѣющим ни скота выпустити из города посла гюрги сн҃а своѥго андрѣꙗ
приѣхавшю же ѥму к переꙗславлю и створившю миръ с ними пустиша и ѡпѧт
всеволодичь же ѣха к гюргеви кыѥву
а ѡндрѣи ѡста оу брата переꙗславли
приспѣвшю празднику въздвиженьꙗ чстнаго крста бывша же в црк҃ви стаг михаила на оутрии же дн҃ь ѣха андрѣи къ ѡц҃ю кыеву
тоеже ѡсени да ѥму ѡц҃ь волость туровъ и пиньскъ и дорогобужь и пересопницю
андрѣи же поклоншю сѧ ѡц҃ю и шедъ сѣде в пересопници
тоѥже зимы присылати сѧ нача изѧславъ къ андрѣеви река
брате въведи мѧ къ ѡц҃ю в любовь
и присылаше к нему розираꙗ нарѧдъ ѥго и како строить городъ
бѣ бо преж изъѣхалъ брат ѥго ту глѣбъ
того же и здѣловѧше
но не сбы сѧ мысль ѥго зане бѣ оутвѣрдилъ город и дружину совкупилъ
изѧславу же молвѧщю
мнѣ ѡч҃ины нѣту в вугрѣхъ ни в лѧсѣх токмо в русстѣи земли
а проси ми оу ѡц҃а погорины
гюргеви же гнѣвающю сѧ на нь и не хотѧщю ѥму да[т]и волости изѧслав же посл[а п]о ꙋгры и по лѧхи
на туже весну придоша к нему оугри
и поиде г кыѥву повабившим ѥго мужем вѧчеславлим и берендѣем и кыꙗном
изѧслав же ида мимо первосопницю пожже зарѣческъ
и ста оу мыльска
на ꙋтрии же дн҃ь присла володимерко къ андрѣеви василка ꙗрополчича река
поиди брате ко мнѣ
андрѣеви же приѣхавшю к нему и снемшю сѧ с ним оу мыльска пустиста сторожѣ передъ собою и поидоша по них
изѧславъ же оувѣдѣвъ по собѣ идуща володимерка с силою заложа сѧ нощью поиде г кыѥву
сторожем же володимерковым надъстигшим ѥго на рси володимерку же не приспѣвшю со андрѣем за тѣмь изѧславъ заиде за твердь
идущю же ѥму бѣлугороду борисъ гюргевичь выбѣже из бѣлагорода и ѣха кыѥву къ ѡц҃ю
гюрги же оубоꙗв сѧ киꙗнъ зане имѣютъ перевѣтъ ко изѧславу и брату ѥго и ѣха ис кыева и иде в городок
володимерку же того не вѣдущю со андрѣѥм и стаста ꙋ мичьска
и пославша сторожѣ испытаста ѡже гюрги ꙋже в городцѣ а изѧславъ в кыевѣ
володимерко же то слышавъ вороти сѧ
иде в галичь
а андрѣꙗ пусти къ ѡц҃ю
и перебредъ днѣпръ на воробичѣ и иде в городок
В лѣт ѕ҃ х҃ ѯ҃ Посла изѧславъ сн҃а своѥго мстислава в лѧхы и в угры вабѧ и в помочь на володимерка
лѧхове же не идоша
а оугри идоша
и приде король съ оугры и со мстиславом
и вшедъ в землю володимеркову сташа
бѣ бо дн҃ь недлѧ
королеви же по своѥму ѡбычаю не встанущю никдѣже в недлю володимерку же не дадучю внити в свою землю рати и срѣте и и изъима зажитникы королевы
на оутри же дн҃ь вставъ король поиде
володимерко же выступѧ сѧ назадъ за твердь ста
оугри же королеви то ꙋзрѣша володимерковы полкы
ту же не пострѧпуче поткнуша к ним
вилодимерко видѧ силу оугрьскую поскочи перед ними
бѣжащю же ѥму чересъ рѣку ѡвы избиша а друзии истопоша а многы руками изъимаша
прибѣгшю же ѥму в перемышль поча слати сѧ г королеви мира просѧ абы изѧславъ не притѧглъ г королеви
бѣ бо изѧславъ слышавъ королѧ пошелъ оуже ис кыева на володимерка
приспѣвшю же изѧславу вборзѣ г королеви с берендичи а полкы свои ѡстави назади с братомъ своим ст҃ополком
тогды же придоста к рѣцѣ к саноку
володимерко же роставлѧлъ бѧше дружину свою на бродѣхъ индѣ пѣши а индѣ конникы
король же нача ставлѧти противу ѥму свои полкы на бродѣх же
володимерко же видѣвъ силу королеву бещисленую не стерпѣвъ в другыѣ побѣже перед ним в перемышль
тогда же женущи по них избиша множьство ихъ а другыѣ изъимаша
ѡному же вбѣгшю в городъ нача молити сѧ и просити мира
изѧслав же не хотѧше дати ѥму мира но послушавъ королѧ смири сѧ с ним
изѧслав ше иде г кыѥву а король въ своꙗ си
В тоже лѣт поиде гюргї с сынми своими и с ростовці и и с суждалци и с рѧзанци и со кнѧзи рѧзаньскыми и в русь
тогды же слышавъ володимерко идуча в русь поиде г кыѥву
изѧслав же выиде противу ѥму
володимерко же вороти сѧ в галичь
гюргеви же идущю в русь пришедъ ста оу глухова
и приде къ нему множство половець и ѡлговичь ст҃ославъ
и здумавше вси поидоша к чернигову и перешедше сновъ
и сташа оу гуричева близь города перешедше канинъ
бѣ же тогды дн҃ь недѣлныи
тѣм же не доша к городу
изѧслав же бѣ послалъ брата ростислава в помочь изѧславу дв҃двичю чернигову
на туже нощь изѧславъ и ростиславъ и всеволодичь видѣвше силу половечьскую повелѣша людем всѣмъ бѣжати изъ ѡстрога в дѣтинець
на оутрии же дн҃ь гюрги и ст҃ославъ исполчивша воѣ свои поидоша к городу
и сташа не дошедше семынѧ
тогда же все множьство половець ѣхаша к городу битъ сѧ
и ѡтъѥмше ѡстрогъ зажгоша передъгородье все
и пришедше всею силою сташа ѡколо города
черниговцем же бьющимъ из города кнѧзи же здумавше вси
не крѣпко бьют сѧ дружина ни половци
ѡже с ними не ѣздимъ сами
андрѣи же реч
тако створимъ
атъ ꙗзъ почну дн҃ь свои
поим же дружину свою ѣха подъ городъ
вышедшим же пѣшимъ из города стрѣлѧт сѧ
и поткну на нь с дружиною своѥю и половци и ѡвы избиша а другыꙗ въгна в городъ
тогда же поревновавше ѥму инии кнѧзи ѣздиша послѣди подъ городъ
и пѣши видѣвше полкы не смѣша выти из города зане бѧхуть перестрашени
стоꙗвшем же имъ подъ городомъ в҃і дн҃ии и вѣсть приде к ним
идеть изѧславъ с вѧчеславомъ в помочь черниговцем
половци же оубоꙗвше сѧ того почаша подънимати сѧ прочь
идоша ѿ чергинова к новугороду сѣверьскому
изѧслав же приде к чернигову
и не заставъ гюргѧ вороти сѧ г кыѥву
гюрги же ѡставѧ сн҃а своѥго василка в новѣгородѣ оу ст҃ослава а сам иде суждалю
изѧслав же поима брата ст҃ополка и сн҃а своѥго мстислава поиде к новугороду на ст҃ослава и на василка
и став же ꙋ всеволожа ѿрѧди сн҃а своѥго мстислава на половци с берендѣи и с торкы и с печенѣгы и с нѣколиком дружины своеꙗ
а сам приде к новугороду
и не оуспѣвъ ничтоже и нача слати сѧ мира просѧ
и оумиривъ сѧ възврати сѧ г кыѥву
а василко иде къ ѡц҃ю суждалю
Тогда же мстиславу изѧславичю поможе б҃ъ на половци
самѣхъ прогна а вежѣ ихъ поима и конѣ и скоты ихъ заꙗ и множьство дш҃ь хрсьꙗныхъ ѿполони
и възвратиша сѧ в переꙗславль хвалѧще б҃а ѡ таковѣи помощи
а ѿполоненыꙗ ѿпусти в роженье своѥ
Тоѥже зимы престави сѧ володимерко галичьскыи кнѧзь
В лѣт ѕ҃ х҃ ѯ҃ а Посла изѧславъ сн҃а своѥго мстислава на половци к песлу зане пакостѧхуть тогда по сулѣ
ѡнъ же не дошедъ ихъ възврати сѧ вспѧть
На туже ѡсень посла и ѡц҃ь свои противу мачесѣ с володимеромъ съ андрѣевичем и с берендѣи
и ходиша до ѡлешьꙗ
и не ѡбрѣтше ѥе възвратиша сѧ ѡпѧт
На туже зиму изѧславъ совкупивъ сѧ с братьею своѥю поиде на володимерковича в галичь
и пришедшю же ѥму к теребовлю здумаша болѧре володимерковича
и рѣша кнѧзю своѥму
ты ѥси ѹ насъ кнѧзь ѡдинъ
ѡже тобѣ сѧ что створить то что нам дѣꙗти
а поѣди кнѧже к городу
атъ мы беем сѧ сами со изѧславомъ
а кто нас будеть живъ а прибѣгнеть к тобѣ
а тогда сѧ затворим в городѣ с тобою
изѧслав же перешедъ к ним чересъ рѣку сьртъ и сступиша сѧ битъ
и быс сѣча зла
и межю ими смѧтеньѥ
не вѣдѧхуть котории суть побѣдили
изѧславъ бо женѧшеть галичаны а галичане изѧславлю дружину и сн҃а ѥго
изѧславу же не вѣдущю и творѧщю побѣдившю галичаны брат ѥго бѣжалъ бѧшеть ст҃ополкъ и с володимером и сн҃ъ ѥго мстиславъ
тогда же изѧславъ изъима галичьскыѣ мужи а галичане изъимаша изѧславлѣ мужи на розгонѣ
и ѡста сѧ изѧславъ с малою дружиною на полчищи
и постави стѧгы галичьскыѣ
и поидоша галичане подъ своѣ стѧгы
и изъимаша множьство колодникъ
на туже нощь ѹбоꙗвъ сѧ изѧславъ зане бѣ ѡстал сѧ на полку с малою дружиною река
да не выспут сѧ на нас из города
повелѣ избити колодникы
а лутшиѣ ихъ мужи веде с собою г кыѥву⁘
В лѣт ѕ҃ х҃ ѯ г Иде гюрги на снемъ противу половцемъ г каневу
половци же приѣхавше к нему почаша просити братьѣ своее ихже бѧху изъимали берендѣи
берендѣеве же не даша ихъ рекше
мы того дѣлѧ ѹмираѥм за русьскую землю и головы свои складываемъ
половци же поимавше дары ѹ гюргѧ и ѣхаша прочь мира не створивше
и много пакостии створиша ѡколо переꙗславлѧ
Тогож лѣт посла гюргю гюргѧ ꙗрославича с жирославомъ и с вѧчесла вли внукы на мстислава на изѧславича
и выгнашаша и ис пересопницѣ в луческъ
тогды же гюрги повелѣ зѧтю своѥму ꙗрославу ити на нь к лучьску
мстислав же ѡставѧ брата ꙗрослава в лучьскѣ а сам иде в лѧхы
володимерковичь жь и володимеръ мачешичь не ѹспѣша ѥму ничтоже
воротиша сѧ ѡпѧт
Тогож лѣт приде кнѧгыни гюргева в кыевъ и суждалѧ
В тоже лѣт приде ростиславъ г кыеву повабленъ к стрыевѣ своѥму
поча молити сѧ ѥму ѡ братичичихъ своихъ
гюрги же послушавъ ѥго посла по нь по володимера и по мстислава и по ꙗрослава
володимеръ же и ꙗрославъ придоста
а мстиславъ не смѣ река
иметь мѧ гюрги
гюрги же сею приимъ в любовь а ко мстиславу посла со хрьснымъ цѣлованьем
и того приꙗ в любовь
Тогоже лѣт приде к гюргеви галичьскаꙗ помощь зане бѣ почалъ рать замышливати двд҃вичь
Тогож лѣт придоша из нова половьци на миръ
и сташа по дубеньцю ѡли и до верхъ супоꙗ
гюрьги же поима ростислава и володимера и ꙗрослава и галичьскую помощь и иде на снемъ г каневу
и посла к половцемъ река
поидѣте ко мнѣ на миръ
ѡнѣх же приѣха мало акы на розглѧду
и рекоша
приѣдемъ к тобѣ заѹтра вси
и на ту ночь бѣжаша вси
гюрги же възврати си в кыевъ
и тогда здумавъ с сыновци своими посла к двд҃вчю изѧславу река
хочеш ли к нам внити в миръ а мы к тобѣ
ѡн же видѣвъ гюргѧ совокупивша сѧ с сыновци своими цѣлова к ним крсь
и тогда гюрги ѿпусти сыновци своѣ прочь когождо в своꙗ си
Тогож лѣт иде андьрѣи ѿ ѡц҃а своѥго суждалю
и принесе ида икону ст҃ую бц҃ю юже принесоша въ единомь корабли с пирогощею изъ цсрѧграда
и вкова в ню боле трии десѧтъ гривенъ золота кромѣ серебра и каменьꙗ драгаго и женчюга
и ѹкрасивъ ю постави и в црк҃ви своеи володимери
Тоеже зимы ѡжени гюрги сн҃а своѥго глѣба в руси изѧславною двд҃вча
Тоеже зимы ѡжениша новгородци мстислава гюргевича
и поꙗша за нь петровну михалковича
В лѣт ѕ҃ х҃ ѯ҃ д Престави сѧ феодосъ игуменъ печерскыи и по немъ нифонтъ епспъ новгородьскыи мсца априлѧ въ и҃і дн҃ь
И положиша и в печерьстѣмь манастырѣ
В тоже лѣт приде митрополитъ изъ цсрѧграда костѧнтинъ
и приꙗтъ ѥго кнѧзь с честью и людье вси
на туже зиму иде епспъ нестеръ в русь
и лишиша и епспьи
Тоѥже зимы иде геѡрги володимеричь к володимеру на мстислава на изѧславича поима зѧтѧ своѥго володимерковича и з дѣтми своими
идущим же имъ к городу со множество вои мстислав же видѣвъ множьство вои и не возмогъ противити сѧ имъ затвори сѧ в городѣ
и нача бити сѧ с ними из города
ѡнѣм же ѡбьсѣкшимъ и в городѣ многы крови проливахуть сѧ межи ими
друзии же ѹꙗзвлѧѥми ѹмираху
геѡргии же видѧ ѥго непокорьство к собѣ сжалї си ѡ погыбели людьстѣи
нача молвити и дѣтем своимъ и болѧром своимъ
не можемъ стоꙗти сдѣ зане ѡнъ мнии буда не покоритъ ми сѧ а ꙗзъ не радую сѧ погибели ѥго ни прогнанью ѥго
но рекох
введу и въ хрстное цѣлованье акоже и братю ѥго
ѡн же не всхотѣ того
но паче радуѥт сѧ ѡ пролитьи крови
геѡргии же здумавъ з дѣтми своими и с мужьми своими и възврати сѧ в кыевъ
а зѧть ѥго иде в галичь в волость свою
В лѣт ѕ҃ х҃ ѯ҃ е Выгнаша новгородци мстислава гюргевича а ростиславича посадиша ст҃ослава
Тогож лѣт престави сѧ бл҃говѣрныи кнѧзь гюрьги володимеричь в кыевѣ мсцѧ маꙗ въ е҃і дн҃ь
и положиша и в цр҃кви ѹ сп҃са стаг на берестовѣмь
Тогоже лѣт ростовци и суждалци здумавше вси поꙗша аньдрѣꙗ сн҃а ѥго старѣишаго и посадиша и в ростовѣ на ѡтни столѣ и суждали зане же бѣ любимъ всѣми за премногую ѥго добродѣтель юже имѧше преже к б҃у и ко всѣм сущим под нимъ
тѣм же и по смр҃ти ѡц҃а своѥго велику памѧт створи
црк҃ви ѹкраси и манастырѧ постави
и цр҃квь сконча юже бѣ заложилъ преже ѡц҃ь ѥго стаг сп҃са камену
В лѣт ѕ҃ х҃ ѯ҃ ѕ Заложи андрѣи кнѧзь в володимери црк҃вь камену ст҃ую бц҃ю мц҃ѧ априлѧ въ и҃ в дн҃ь ст҃аго апсла родиѡна во вторник
и да еи много имѣньꙗ и свободы купленыꙗ и з даньми и села лѣпшаꙗ и десѧтины в стадѣхъ своихъ и торгъ десѧтыи и городъ заложи болии
Томже лѣт приде леѡнъ на епспью ростову
На туже зиму выгна изѧслава двд҃вича ис кыева мстиславъ изѧславичь
а сам сѣде кыевѣ
а изѧславъ бѣжа в гомъи
и ѿтолѣ прогнаша и в вѧтичѣ
Тоеже весны вда мьстиславъ ростиславу кыѥвъ подъ собою
а сам иде володимерю
В лѣт ѕ҃ х҃ ѯ҃ з Престави сѧ борисъ кнѧзь гюргевичь мсцѧ маꙗ въ в҃і дн҃ь
И положиша и братꙗ ѹ ст҃ою мчн҃ку юже бѣ создалъ ѡц҃ь ѥго гюрги на нерли идеже бѣ становище ст҃ою мчн҃ку бориса и глѣба
Тогож лѣт выгнаша ростовци и суждальци леѡна епспа зане ѹмножилъ бѧше цр҃квь грабѧи попы
В тоже лѣт престави сѧ митрополитъ кыевьскыи костѧнтинъ черниговѣ
бѣ бо в то времѧ выбѣглъ ис кыѥва мстислава изѧславича
быс же и см҃рть ѥго сица ꙗко ꙋмираючи ему призва к собѣ епспа черниговьского антоньꙗ
заклѧтъ и гл҃ѧ сице ꙗко
по ꙋмерьтвии моем не погребешь тѣла моѥго
но ꙋжемь поверзше за нозѣ мои извлечѣте мѧ из града и поверзѣте мѧ псомъ на расхытанье
по ѹмертвии же ѥго епспъ то все створи повелѣнаꙗ ѥму имь
народи же вси дивиша сѧ ѡ смр҃ти ѥго
на ѹтрии же дн҃ь ст҃ославъ кнѧзь здумавъ с мужи своими и съ епспмь вземше тѣло ѥго и похорониша в црк҃ви ѹ стаг сп҃са черниговѣ
В тоже лѣт приде изѧславъ двд҃вчь со множьство половець к чернигову
ст҃ослава же ѡба ѡлговичь и всеволодичь и рюрикъ ростиславичь бѣ бо в то времѧ пришла к ним помочь ѿ ѡц҃а и биша сѧ с ним ѡ десну
изѧславу же стоꙗщю с половци и велику пакость створиша
села пожгоша
люди повоеваша
ст҃ослава же ѡба посласта к ростиславу помощи просѧ ѹ него еще
ростислав же пусти к ним ꙗрослава изѧславича и володимера андрѣевича и галичьскую помочь
изѧслав же слыша ѿступиша с половци в поле
си же пришедше и не ѡбрѣтше ѥго бродиша сѧ по нем за десну ст҃ослава ѡба и рюрикъ
и ѿшедше мало за днище и не ѡбрѣтше ѥго воротиша сѧ кождо в своꙗ си
изѧслав же ѿступи сѧ в поле
а половци идоша домовь
Тоеже зимы приде изѧславъ с половци
и повоева волость смолиньскую
и пославъ ко андрѣеви к гюргевичю ростову и проси ѹ него дщери за своѥго сыновца за ст҃ослава
и испроси ѹ него помочь
и посла к нему сн҃а своѥго изѧслава со всѣм полкомъ
и муромьскаꙗ помочь с нимь зане пришли бѧхуть русскии кнѧзи на ст҃ослава на володимерича
и ѡступили и бѧхуть во въсчижи
ѡн же бьꙗшеть сѧ с ними из города ѡжидаꙗ помочи ѿ изѧслава ѿ стрыꙗ своѥго и ѿ тести своѥго ѿ андрѣꙗ
ст҃ослава же ѡба ѡлговичь и всеволодичь и ини кнѧзи слышавше идуща изѧслава андрѣевича с силою ростовьскою ѹбоꙗвше сѧ давше ѥму миръ възвратиша сѧ ѡпѧть
изѧслав же двд҃вчь и изѧславъ андрѣевичь слышаша възвративше сѧ ихъ
и иде изѧславъ в вѧтичѣ
а ѡндрѣевичь изѧславъ вороти сѧ къ ѡц҃ю своѥму ростову
В лѣт ѕ҃ х҃ ѯ҃ и Прислаша сѧ новгородци къ андрѣеви к гюргевичю просѧще ѹ него сн҃а кнѧжити новугороду
а ростиславича ст҃ослава выгнаша зане бѣ ростиславъ ѡц҃ь ѥго изморилъ братю ихъ в погребѣ и многых имѣньѥ взѧлъ
андрѣи же кнѧзь поча даꙗти имъ мстислава брата своѥго
ѡни же ѥго не всхотѣша
и посла к ним сн҃овцѧ своѥго мстислава ростиславича
Тогоже лѣт создана быс цр҃кы ст҃аꙗ бц҃а в володимери бл҃говѣрнымъ и б҃олюбивымъ кнѧзем андрѣемъ
и ѹкраси ю дивно много различными иконами и кдрагимъ каменьем бе щисла и ссуды црк҃вными
и верхъ еꙗ послати
по вѣрѣ же ѥго и потщанью ѥго к ст҃ѣи бц҃ѣ приведе ѥму б҃ъ изъ всѣх земль всѣ мастеры
и ѹкраси ю паче инѣхъ црк҃вии
Тогож лѣт погорѣ ростовъ и црк҃ви всѣ и сборнаꙗ дивнаꙗ и великаꙗ цр҃кы ст҃оѣ бц҃ѣ и ꙗкоже не было ни будеть
В лѣт ѕ҃ х҃ ѯ҃ ѳ Почата быс писати цр҃кы в володимери золотоверхаꙗ а кончана августа въ л҃
В лѣт ѕ҃ х҃ о҃
В лѣт ѕ҃ х҃ о҃ а҃
В лѣт ѕ҃ х҃ о҃ в҃ Свѧщена быс црк҃ы на золотых воротѣхъ володимери
В тож лѣт заложена быс црк҃ы сп҃са стаг в володимери
В тоже лѣт вста ересь леѡнтианьскаꙗ
скажемъ вмалѣ
леѡнъ епспъ не по правдѣ постави сѧ суждалю
нестеру пспу сужьдальскому живущю перехвативъ нестеровъ столъ поча суждали ѹчити не ѣсти мѧсъ въ гсдьскыꙗ праздни в среды и в пѧткы ни на рожьство гсне ни на крщ҃нье
и быс тѧжа про то велико пред бл҃говѣрным кнѧзем андрѣѥм предо всѣми людми
и ѹпрѣ ѥго влдка феѡдоръ
ѡн же не иде на исправленье цсрюгороду
а тамо ѹпрѣлъ и анъдриꙗнъ епспъ болгарьскыи передъ цсрмь мануилом
стоꙗщю цсрю товары надъ рѣкою леѡну молвѧщю на цсрѧ ѹдариша слугы цсрвы леѡна за шью и хотѣша и въ рѣцѣ ѹтопити сущим ту ѹ цсрѧ всѣмъ сломъ кыѥвьскыи солъ и суждальскыи ильꙗ и переꙗславьскыи и черниговьскыи
се же сказахом вѣрных дѣлѧ людии да не блазнѧт сѧ ѡ праздницѣхъ бж҃ьихъ
В тоже лѣт иде кнѧзь андрѣи на болгары с сыномъ своимъ изѧславом и с братом своимъ ꙗрославом и с муромьскым кнѧзем гюргемъ
и поможе имъ б҃ъ и ст҃аꙗ бц҃а на болгары
самѣх исѣкоша множьство а стѧгы ихъ поимаша
и ѡдва в малѣ дружинѣ ѹтече кнѧзь болгарьскыи до великаго города
кнѧзь же ѡндрѣи вороти сѧ с побѣдою видѣвъ поганыꙗ болгары избиты а свою дружину всю сдраву
стоꙗху же пѣши съ ст҃ою бц҃ею на полчищѣ подъ стѧгы
и приѣхавъ до ст҃ое бц҃и кнѧзь андрѣи с гюргемъ и со изѧславом и съ ꙗрославом и со всею дружиною ѹдариша челом передъ ст҃ою бц҃ею с радостью великою и со слезами хвалы и пѣсни въздавающе еи
и шедше взѧша град ихъ славныи брѧхимовъ
а переди г҃ городы ихъ пожгоша
се же быс чюдо новое ст҃ое бц҃и володимеркое юже взѧлъ бѧше с собою блг҃овѣрныи кнѧзь андрѣи
и принесъ ю с славою постави ю въ ст҃ѣи бц҃ѣ володимери в золотоверсѣи идѣже стоить и до сего дн҃е
В лѣт ѕ҃ х҃ о҃ г҃ Престави сѧ бл҃говѣрныи и хрстолюбивыи кнѧзь изѧславъ сн҃ъ бл҃говѣрнаго кнѧзѧ андрѣꙗ
и положиша и в цр҃кви ст҃ое бц҃и володимери мсцѧ ѡктѧмьбрѧ въ к҃ и дн҃ь
В лѣт ѕ҃ х҃ о҃ д҃ Престави сѧ бл҃говѣрныи и хрстолюбивыи кнѧзь ꙗрославъ сн҃ъ бл҃говѣрнаго кнѧзѧ геѡргиꙗ
и положиша и ѹ церкви ст҃ыꙗ бц҃и володимери мсцѧ априлѧ въ в҃і дн҃ь
Тоеже зимы иде мстиславъ за волокъ
В лѣт ѕ҃ х҃ о҃ е҃ Престави сѧ бл҃говѣрныи кнѧзь ростиславъ сн҃ъ мстиславль ида и смолиньска г кыеву
кнѧжи в киевѣ ѳ҃ лѣт
мсцѧ марта въ к҃ а дн҃ь
и везоша и г киву
В лѣт ѕ҃ х҃ о҃ ѕ҃ Выгна мстиславъ володимера мстиславича ис кыева
и иде в половци володимеръ
а сам сѣде кыевѣ
Тоеже зимы посла кнѧзь андрѣи и суждалѧ сн҃а своѥго мстислава на кыевьскаго кнѧзѧ мстислава с ростовци и володимерци и суждалци и инѣхъ кнѧзии а҃і глѣбъ переꙗславьскыи романъ смолиньскыи дв҃дъ вышегородьскыи володимеръ анъдрѣевичь дмитръ и гюрги мстиславъ рюрикъ с братом съ мстиславомъ ѡлегъ ст҃ославичь с братом со игоремъ
изѧславичь же мстиславъ затвори сѧ кыевѣ городѣ
и бьꙗхуть сѧ с города
и стоꙗша ѹ города г҃ дн҃и
и поможе б҃ъ и ст҃аꙗ бц҃а и ѡтнѧ и дѣднѧ млт҃ва кнѧзю мстиславу андрѣевичю
с братьею своею взѧша кыевъ ѥгож не было никогдаже
а мстиславъ изѧславичь бѣжа с братом ис кыева володимерю с малою дружиною
а кнѧгыню ѥго ꙗша
и сн҃а ѥго и дружину ѥго изъимаша
и весь кыѥвъ пограбиша и церкви и манастырѣ за г҃ дн҃и
и иконы поимаша и книгы и ризы
се же здѣꙗ сѧ за грѣхы ихъ паче же за митрополичю неправду
в то бо времѧ запрѣтилъ бѣ поликарпа игумена печерьского про гсдьскыѣ праздникы не велѧ ѥму ѣсти масла ни молока в среды и в пѧткы въ гсдьскыѣ празьдникы
помагашеть же ѥму и черниговьскыи епспъ антонии
и кнѧзю черниговьскому многажды бранѧшеть ѣсти мѧсъ въ гсдьскыѣ праздьникы
кнѧзю же ст҃ославу и не хотѧщю ѥму изверже и изъ епспьи
да внимаѥмъ мы собѣ кто жо нас
и не противим сѧ б҃ью закону
мы же на предлежащеѥ възвратим сѧ
мстислав же андрѣевичь посади кыевѣ стрыꙗ своѥго глѣба
а сам възврати сѧ володимерю с дружиною своѥю
В лѣт ѕ҃ х҃ о҃ з҃ Мстислав же андрѣевичь посади в кыевѣ стрыꙗ своѥго глѣба
а сам иде ѡпѧт володимерю
а глѣбъ да сн҃ови своему переꙗславль
В тоже лѣт чюдо створи б҃ъ и ст҃аꙗ бц҃ѧ новое в володимери городѣ
изгна бо б҃ъ и стаꙗ бц҃ѧ володимерьскаꙗ злаго и пронырливаго и гордаго лестьца лжаго влдку феѡдорца из володимерѧ ѿ ст҃ыꙗ бц҃ѧ цркве златоверхыꙗ и ѿ всеꙗ землѧ ростовьскыꙗ
не въсхотѣ бо блгсвньꙗ и ѹдали сѧ ѿ него
тако и сь нечствыи не всхотѣ послушати хрстолюбиваго кнѧзѧ андрѣꙗ велѧща ѥму ити ставитъ сѧ к митрополиту г кыеву
и не всхотѣ
паче же б҃у не хотѧщю ѥго и ст҃ѣи бц҃ѣ изверже ѥго изъ землѣ ростовьскы
ѿиметь ѿ него ꙋмъ
такоже и надъ симь створи б҃ъ
ѿꙗ ѿ него ꙋмъ
кнѧзю же ѡ немь добромыслѧщю и добра ѥму хотѧщю сь же не токмо не всхотѣ поставленьꙗ ѿ митрополита но и црк҃ви всѣ володимери затворити и ключѣ црк҃вныѣ
и не быс ни звоненьꙗ ни пѣньꙗ по всему граду и въ сборнѣи цр҃кви в неиже чюдотворнаꙗ мт҃и б҃иꙗ
и ина всѧка ст҃ыни еꙗ к неиже вси хрсьꙗне съ страхом пририщють ѹтѣху и заступницю имуще и цѣленьꙗ ѿ неꙗ приемлюще дшмъ и тѣлом своимъ и ту дерзну црк҃вь затворити
и тако б҃а разгнѣви и ст҃ую бц҃ю
томъ бо дн҃и изгнанъ быс мсцѧ маꙗ въ и҃ дн҃ь на памѧт стаг іѡан б҃ословца
Много бо пострадаша члв҃ци ѿ него въ держаньи ѥго и селъ изнебывши и ѡружьꙗ и конь
друзии же и роботы добыша заточеньꙗ же и грабленьꙗ
не токмо простьцем но и мнихом игуменом и ерѣѥмъ безъмлствъ сыи мучитель другымъ члвкомъ головы порѣзываꙗ и бороды иным же ѡчи выжигаꙗ и ꙗзыкъ ѹрѣзаꙗ а иныꙗ распинаꙗ по стѣнѣ и муча немлствнѣ хотѧ исхитити ѿ всѣх имѣньѥ
имѣньꙗ бо бѣ не сытъ акы адъ
посла же ѥго андрѣи митрополиту в кыѥвъ
митрополитъ же костѧнтинъ повелѣ ѥму ꙗзыкъ ѹрѣзати ꙗко злодѣю и еретику и руку праву ю ѹтѧти и ѡчи ѥму вынѧти зане хулу измолвї на ст҃ую бц҃ю
потреблѧють бо сѧ грѣшници ѿ земьлѧ и безаконьници ꙗко и не быти имъ
и сбыс сѧ слово еуагльское на нем глщ҃ее
еюже мѣрою мѣри възмѣрить сѧ вам и имже судомъ судите судит сѧ вам
судъ бо безъ млсти не створшему млсти
другое же слово молвить
аще кто незаконьнѣ мученъ будет не вѣнчает сѧ
грѣшныи бо и сдѣ по грѣху мучит сѧ
а на судѣ б҃ии ѡсудит сѧ в муку
такоже и се бес покаꙗньꙗ пребыс и до послѣднѧго издыханьꙗ ѹподобивъ сѧ злымъ еретикомъ не кланѧющимъ сѧ
и погуби дш҃ю свою и тѣло
и погыбе памѧт ѥго с шюмомь
такоже чтуть бѣси чтущаꙗ ихъ ꙗкож и сего доведоша бѣси възнесше мысль ѥго до ѡблакъ и ѹстроивше в немь в҃го сотонаила
и сведоша и въ адъ
ѡбрати бо сѧ болѣзнь ѥго на главу ѥму
и на верхъ ѥго неправда ѥго сниде
ровъ изры и ископавъ ꙗму впаде сѧ в ню
то бо злѣ изъспроверже животъ свои
а хрсьꙗне избавлени б҃ъмъ и ст҃ою бц҃ею радующе сѧ и веселѧще глх҃у
блгсвнъ ѥси б҃е б҃е ꙗко тобою проидохом сквозѣ ѡгнь и воду и проидохомъ въ ѹтѣху блг҃у изволеньемь блг҃ымъ сп҃сающаго нас
ты бо страшенъ и кто противит сѧ тобѣ и противу величьству мышца твоеꙗ кто равнить сѧ
ты всемощенъ ѥси ѹбожа и б҃атѧ ѹмерщвѧꙗ и ѡживлѧꙗ творѧи всѧ премудрено творѧи ѿ нощи дн҃ь а ѿ зимы весну и ѿ бурѧ тишину и ѿ суша тучю и въздвизаꙗ кроткаꙗ на высоту и смѣрѧꙗ грѣшникы до землѧ
видѧ бо видѣ озлобленьѥ людии своихъ сихъ кроткых ростовьскыꙗ землѧ ѿ звѣроꙗдиваго феѡдорца погыбающих ѿ него
посѣтивъ сп҃се рабы своꙗ рукою крѣпкою и мышцею высокою рукою блг҃очтивою црс҃кою правдиваго и блг҃овѣрнаго кнѧзѧ андрѣꙗ
се же списахом да не наскакають нѣции на свѧтительскыи санъ но ѥгоже позоветь б҃ъ
всѧкъ бъ даръ свыше сходѧи ѿ тебе ѡц҃а свѣтомъ
ѥгоже блгсвѧть члв҃ци будет блгснъ
ѥгоже прокленуть члв҃ци будет проклѧтъ
тако и сь феѡдорець и не въсхотѣ блгсвлньꙗ и ѹдали сѧ ѿ него
злыи бо злѣ погыбнеть
В тоже лѣт чюдо створи б҃ъ и ст҃аꙗ бц҃а црк҃ве десѧтиньныꙗ в кыевѣ юже бѣ создалъ володимеръ иже бѣ хрстилъ землю русьскую и далъ бѣ десѧтину к црк҃ви тои по всеи русьстѣи земли
створи же та мт҃и б҃иꙗ чюдо паче нашеꙗ надежѧ
сѣдѧщю бо глѣбови гюргевичю кыевѣ на столѣ ѡтни и дѣдни первое лѣт приде множьство половець
раздѣливше сѧ на двое ѡдини придоша к переꙗславлю и сташа ѹ пѣсочна а друзии придоша по ѡнои сторонѣ днѣпра г кыеву и сташа ѹ корсунѧ
и прислаша сѧ ѡбои къ глѣбу глщ҃е
б҃ъ посадилъ тѧ и кнѧзь андрѣи на ѡтчинѣ своеи и на дѣдини в кыевѣ
а хощем с тобою порѧдъ положити ѡ всемъ и ѹтвердити сѧ межи собою
и внидемъ в роту а ты к нам да ни вы начнете боꙗти сѧ насъ ни мы васъ
слышав же кнѧзь глѣбъ рѣчь кнѧзии половецьскых въсхотѣ к нимъ ити на снем
и рек посломъ половецьскымъ
иду к вам
и думашеть з дружиною своею ѡ томь г которым поидемъ передь
и здумаша преж ити к переꙗславлю блюда переꙗславлѧ
кнѧзь бо переꙗславьскыи глѣбовичь володимеръ в то времѧ бѧшеть малъ ꙗко в҃і лѣт
иде глѣбъ к переꙗславьскым половцем на снем а къ другым половцем к русьскым посла река
пождѣте мене ту
иду к переꙗславьлю
ѹмирю сѧ с тѣми половци
приду к вам на миръ
смирив же сѧ с половци и подаривъ и поѣха ѿ них
половци же възвратиша сѧ ѡпѧть в половцѣ
глѣбъ же гюргевичь поиде г корсуньскым половцем с братомь своимъ михалкомь и с дружиною своею
и бывшю ему на перепетовьскомь поли половци же ти слышавше ѣхавша глѣба к переꙗславлю и здумаша
се глѣбъ ѣхалъ на ѡну сторону къ ѡнѣмъ половцем а тамо ѥму пострѧти а к нам не ѣхалъ
поидемъ за кыевъ
возмемъ села
и поидемъ с полоном в половцѣ
и ѣхаша за кыѥвъ воѥватъ
и приѣхаша к полному къ ст҃ѣи бц҃ѣ граду к десѧтиньному и к сѣмычю
и взѧша села безъ ѹтеча с людми с мужи и с женами
конѣ и скоты и ѡвцѣ
погнаша в половцѣ
а глѣбови кнѧзю воротившю сѧ ѿ переꙗславлѧ и хотѧщю ѥму на ѡну сторону днѣпра г корсуню на снем к половцем бывшю ѥму на перепетовьскомь поли быс ѥму вѣсть ꙗко не дождавъ половци сонма ѣхали воеватъ и воюють
глѣбъ же се слышавъ хотѣ на нь сам ити
берендѣеве же ꙗша за поводъ рекуще
кнѧже не ѣзди
тобѣ лѣпо ѣздити в велицѣ полку
еда совкупиши сѧ с братьею
а нынѣ пошли брата которого любо и берендѣевъ нѣколико
глѣбъ же посла брата своѥго михалка и с нимь переꙗславець р҃ а берендѣевъ полторы тысѧчи
михалко же послушанье створи братне а дружѣ ѥго не сущи с нимь и не вѣдущимъ поѣзда кнѧзѧ своѥго борзо
михалко же цѣловавъ брата своѥго глѣба и всю дружину братню и иде по половцих
и переꙗша берендѣеве дорогу половецьскую
и поидоша по них с михалкомъ
и наидоша сторожѣ половечьскыѣ
бѣ же ихъ числом т҃
и ѡбьѣхавше ихъ без вѣсти избиша и другыꙗ изъимаша
и почаша впрашати живыхъ
много ли ваших на зади
и рѣша
много есть ꙗко з҃ тысѧчь
наши же слышавше думаша ѡже
дамы симъ животъ а половець много есть на зади а нас есть мало
ѡже сѧ с ними начнем бити то се нам будуть первии ворози
и избїша ꙗ всѣ не ѹпустивше ни мужа
и поидоша по дорозѣ ихъ
воевода же бѣ ѹ михалка володиславъ ꙗновъ брат
и ѹсрѣтоша половець идуща с полоном
и бивше сѧ ѡдолѣша имъ
самѣхъ избиша а полонъ свои ѿꙗша
впрашаша же и тѣхъ
много ли вашихъ на зади еще
и рѣша
топерво великыи полкъ идеть
наши же б҃ьею помощью и ст҃ою бц҃ею крѣплѧху сѧ
дождаша сѧ того великого полку
и поѣхаша противу собѣ ѹповающе на крстъ чстныи
быс же ѹ поганых ѳ҃ сотъ копии а ѹ руси девѧносто копии
надѣюще же сѧ на силу погании поидоша и наши противу имъ
переꙗславци же дерзи суще поѣхаша напередъ с михалкомъ
берендѣеве же ꙗша кнѧзѧ за поводъ
и не даша имъ ѣхати рекуще
не ѣздите вы напередъ
вы есте нашь городъ
а мы поидемъ напередъ стрѣлци
и снѧша сѧ ѡбои
и быс сѣча зла
и потѧша стѧговника нашего
и челку стѧговую сторгоша с стѧга
и смѧтоша сѧ ѡбои бьючи сѧ
володислав же замысли стѧгъ взѧти михалковъ и натъкнути на нь прилбицю
и собравше сѧ поткнуша на нь
стѧговника половечьского потѧша
и михалка кнѧзѧ ѹдариша ратнии двѣма копьема в стегно а третьимь копьем в руку
но б҃ъ ѡц҃а ѥго мт҃вою избави ѥго ѿ смр҃ти ꙗкоже и преж в луцѣ морѧ
и ꙗкож бьꙗхуть сѧ крѣпко и видѣвше половци побѣгоша
и наши по них погнаша ѡвы сѣкуще ѡвы емьлюще
и ꙗша ихъ руками полторы тысѧчѣ
а прочии избиша
а кнѧзь ихъ тоглии ѹтече
и быс помощь хрста чстнаго и ст҃ое мт҃ре бж҃ьи десѧтиньное бц҃и еꙗже бѧхуть волости заꙗли
да аще б҃ъ не дасть въ ѡбиду члв҃ка проста ѥда начнуть ѥго ѡбидѣти аже своеѥ мт҃ре дому
и приде михалко с переꙗславцї и с берендѣи г кыѥву побѣдивше половци
хрсьꙗне же избавлени тоꙗ работы полонении же възвратиша сѧ ѡпѧт в своꙗ си а прочии вси хрсьꙗне прославиша б҃а и ст҃ую бц҃ю скорую помощницю роду хрсьꙗньску
Тоѥ же зимы кнѧзь андрѣи посла сн҃а своѥго мстислава съ всею дружиною на великыи новъгородъ
и романъ смолиньскыи кнѧзь с братом мьстиславом
и рѧзаньскыи кнѧзь сн҃а посла
и муромьскыи сн҃а же посла
и пришедше в землю ихъ много зла створиша
села всѧ взѧша и пожгоша
и люди по селомъ исѣкоша
а жены и дѣти имѣньꙗ и скотъ поимаша
придоша же к городу
новгородци же затвориша сѧ в городѣ съ кнѧземъ романомъ
и бьхуть сѧ крѣпко с города
и многы избиша ѿ наших
и не ѹспѣвше ничтоже городу ихъ възвратиша сѧ ѡпѧт
и ѡдва домы своꙗ ꙗша пѣши ѡпѧт
а друзии людие помроша с голода
не быс бо николиже толь тѧжка пути людем симъ
друзии бо ѿ них и конину ѣша в великое говѣньѥ
се же быс за наши грѣхы
слышахом бо преж трии лѣт бывшеѥ знаменьѥ новѣгородѣ всѣм людемъ видѧщимъ
в трех бо црк҃вахъ новгородьскыхъ плакала на трех иконах ст҃аꙗ бц҃а
провидѣвши бо мт҃и бж҃иꙗ пагубу хотѧщюю быти надъ новымъ городом и надъ ѥго волостью молѧшеть сн҃а своѥго со слезамї да бы ихъ ѡтинудь не искоренилъ ꙗкож преже содома и гомора но ꙗко ниневгитѧны помилуѥть
ꙗкож и быс
ѡчивѣсто бо б҃ъ и мт҃и би҃ꙗ избави ꙗ млстью своею зане хрсьꙗне суть
наказаꙗ накажи мѧ реч гси а смр҃ти не предажь мене
гл҃ѧ двд҃ъ
тако и сиꙗ людї новгородьскыꙗ наказа б҃ъ и смѣри ꙗ дозѣла за преступленье крстноѥ
и за гордость ихъ наведе на нѧ
и млстью своею избави град ихъ
не гл҃ем же прави суть новгородци ꙗко издавна суть свобожени новгородци прадѣды кнѧзь наших
но аще бы тако было то велѣли ли имъ преднии кнѧзи крстъ преступити или внукы или правнукы соромлѧти а крстъ чстныи цѣловавше ко внуком ихъ и къ правнукомъ то преступати
то доколѣ бг҃ви терпѣти над нами
за грѣхы навелъ и наказалъ по достоꙗнью рукою бл҃говѣрнаго кнѧзѧ андрѣꙗ
В лѣт ѕ҃ х҃ о҃ и҃ Престави сѧ бл҃городныи кнѧзь володимеръ андрѣевичь
и положиша и ѹ стаг андрѣꙗ в кыевѣ въ ꙗнъчинѣ манастыри
На туже ѡсень престави сѧ мстиславъ изѧславичь
и положиша и в володимери идеже престави сѧ
В лѣт ѕ҃ х҃ о҃ ѳ҃ Роди сѧ ѹ мстислава сн҃ъ ѹ андрѣевича
и нарекоша и в крщ҃нии василии
Тоѥже зимы придоша половци на кыѥвьскую сторону и взѧша множьство селъ за кыѥвомъ с людми и скоты и кони
поидоша со множьствомь полона в половци
а глѣбу кнѧзю кыевьскому в то времѧ болну сущю посла бра своѥго михалка с братом своимъ всеволодом по половцих
михалко же послушливъ сы иде борзо по них
и сгони ихъ за рѣкою б҃омь с берендѣи и с торкы с воеводою своимъ володиславомь
и наѣхаша дорогу ихъ
и поѣхаша по них
и ѹсрѣтоша с полоном
биша сѧ с ними
и наши б҃ьею помощью инѣхъ избиша
и рекоша имъ
много ли ваших на зади
и рѣша
мнози сут
и реч володиславъ
держим колодникы сѣ собѣ на см҃рть
повели кнѧже сѣчи
и исѣкоша всѣ
поѣхаша по дорозѣ
и срѣтоша и паки
и сступиша сѧ с ними битъ
и поможе б҃ъ михалку со всеволодом на поганыꙗ
дѣднѧ и ѡтнѧ млтва
и сбыс сѧ в недлю
самих поганых избиша а другыꙗ изъимаша
а полонъ свои ѿꙗша у҃ чади
и пустиша ꙗ во своꙗ си
а сами възвратиша сѧ в кыевъ славѧще б҃а и ст҃ую бц҃ю и крста чстнаго
В лѣт ѕ҃ х҃ п҃ Престави сѧ блг҃овѣрныи кнѧзь глѣбъ кыевьскыи гюргевичь
и кнѧжи в кыевѣ в҃ лѣта
И положиша и ѹ стаг сп҃са на берестовѣмь идѣже лежить ѡц҃ь ѥго гюрги
Тоеже зимы посла кнѧзь андрѣи сн҃а своѥго мстислава на болгары и муромскыи кнѧз сн҃а своѥго и рѧзаньскыи кнѧз сн҃а своѥго
быс нелюбъ путь всѣм людем симъ зане непогодье ес зимѣ воевати болгаръ
и подуче не идѧху
бывшю же кнѧзю мстиславу на городьци совкупльшю сѧ братома своима с муромьскым и с рѧзаньскым на ѹсть ѡкы и ждаша дружины в҃ недли
и не дождавше ѣхаша с переднею дружиною
борису жидиславичю воевода бѣ в то времѧ и нарѧдъ весь держаше
и въѣхаша в поганыꙗ
без вѣсти взѧша селъ ѕ҃ Семоѥ городъ
мужи исѣкоша а жены и дѣти поима
слышавше же болгаре в малѣ дружинѣ кнѧзѧ мьстислава пришедша идуща ѡпѧт с полоном доспѣша вборзѣ и поѣхаша по них въ ѕ҃҂
за малым не спостигоша их за к҃ верстъ
слышавше бо наши се прославиша б҃а
заступи бо ѡчи вѣсть ѿ поганых ст҃аꙗ бц҃а и хрсьꙗньска млт҃ва
погании бо възвратиша сѧ вспѧть
а хрсьꙗне хвалѧще б҃а взвратиша сѧ в своꙗ си
Тоѥже зимы посла андрѣи кнѧз кыеву кнѧжитъ романа ростиславича
и приꙗша ѥго с чстью кыꙗне
а сн҃ови арополку да смолинескъ
В лѣт ѕ҃ х҃ п҃ а҃ Престави сѧ бл҃говѣрныи кнѧзь мстиславъ андрѣевичь мсцѧ марта въ к и҃ дн҃ь во вторник
И положиша и ѹ ст҃ое бц҃и в володимери юже цркв҃ь ѹчинилъ ѡц҃ь ѥго кнѧз андрѣи
В лѣт ѕ҃ х҃ п҃ в҃ Выбѣже рюрикъ из новагорода
потом же новгородци послаша сѧ къ андрѣю кнѧзю
и вда имъ дѣтѧ своѥ гюргѧ
и приꙗша и с чстью
в тоже лѣт не покоршим сѧ ростиславичемь кнѧзю андрѣю и в воли ѥго не ходѧщим паче же дв҃дъ ростиславичь вышегородьскыи кнѧзь здумавъ с братьею своею приѣхавъ ночи противу свѣту г кыеву ꙗтъ брата кнѧзѧ андрѣꙗ всеволода и ростиславича ꙗропорка и дружину ихъ
В тоже лѣт слышавъ кнѧзь андрѣи ꙗта брата своꙗ двд҃омь ростиславичемъ и братьею ѥго посла сн҃а своѥго геѡргиꙗ с новгородци и с ростовци и с суждалци и со всею дружиною и с воеводою борисомъ жидиславичемъ и инѣхъ кнѧзии к҃ С полкы своими
вышегородѣ же дв҃дъ затворивъ брата своѥго мстислава а сам иде по помочь в галичь
и не даша ѥму помочи
пришедши же к вышегороду с силою многою стоꙗша ѡколо города ѳ҃ недѣль
и не ѹспѣ ничтоже
възвратиша сѧ вспѧт
тогож лѣт Престави сѧ бл҃говѣрныи кнѧзь ст҃ославъ юргевичь мсцѧ генварѧ въ аі҃ дн҃ь
Се же кнѧзь избраникъ бж҃ии бѣ
ѿ ржства и до свершеньꙗ мужьства бы҃ ѥму болесть зла еꙗже болѣзни просѧхуть на сѧ ст҃ии апсли и ст҃ии ѡц҃и ѹ б҃а
кто бо постражеть болѣзнью тою ꙗкоже книгы гл҃ють тѣло ѥго мучит сѧ а дш҃а ѥго сп҃сает сѧ
також и тъ во истину ст҃ыи ст҃ославъ б҃ии ѹгодникъ избраныи въ всѣх кнѧзехъ
не да бо ѥму б҃ъ кнѧжити на земли но да ѥму црство нбсное
и по ѹспеньи ѥго положено быс ѥго тѣло в цр҃кви ст҃ыꙗ бц҃а суждали
Тогож лѣт престави сѧ кнѧзь гюрги муромьскыи мсцѧ генварѧ въ ѳ҃і дн҃ь
и хсвы црк҃ви муромѣ юже бѣ самъ создал
В лѣт ѕ҃ х҃ п҃ г Сѣдѧщю ꙗрославу кнѧзю изѧславичю в кыевѣ ѣха на нь изъѣздомъ черниговскыи кнѧзь ст҃ославъ
и въѣха в кыевъ
дружину ѥго изъима
а кнѧзь ꙗрославъ ѹтече
а кнѧгиню ѥго ꙗша с меншимъ сн҃омъ и всю дружину ѥго
и сѣде в кыѥвѣ в҃і дн҃ии
Възъврати сѧ вспѧть чернигову поимавъ имѣнье ꙗрославле бес щисла
Ꙗрослав же слышавъ ꙗко стоить кыевъ безо кнѧзѧ пограбленъ ростиславичи приѣха ѡпѧт кыеву
и на гнѣвѣхъ замысли тѧготу киꙗномъ река
вы есте подъвели на мѧ ст҃ослава
промышлѧите чимъ выкупити кнѧгиню и дѣтѧ
ѡнѣм же не ѹмѣющим что ѿвѣщати попрода весь кыевъ игумены и попы черньци и черници латину и затворы и гость и всѣ кыꙗны
и много зла створивъ кыеву поиде чернигову
в тоже времѧ черниговскому кнѧзю немирну съ ѡлгомъ ст҃ославичемъ воеваше ѡлегъ ст҃ославичь черниговьскую волость
ст҃ослав же ѹмиривъ съ ꙗрославомъ иде на ѡлга
и пожже волость ѥго
и много зла створше възвратиша сѧ чернигову
В тоже времѧ прислаша сѧ ко кнѧзю андрѣю романъ с братьею своею просѧще роману ростиславичю кыева кнѧжитъ кнѧзю андрѣю рекуще
пождѣте мало
послалъ ѥсмъ к братьѣ своеи в русь
какова ми вѣсть будет ѿ них тогда выдамъ ѿвѣтъ
ѡ ѹбьеньи андрѣевѣ
В тоже лѣт ѹбьенъ быс великыи кнѧзь андрѣи сн҃ъ великаго кнѧзѧ геѡргиꙗ внукъ мономаха володимера
ѹбьеньѥ же ѥго послѣди скажем
Се бл҃говѣрныи и хсолюбивыи кнѧзь аньдрѣи ѿ млады версты хса возлюби и всепречстую ѥго мт҃рь
смыслъ бо ѡчстивъ и ѹмъ ꙗко полату красну сию създавъ володимери и в б҃олюбѣмь златом же и каменьем драгымъ и женчюгомъ ѹкраси ю
иконами безъцѣньнами и всѧкыми ѹзорочьими ѹдиви
в неиже чюдотворнаꙗ мт҃и бж҃иꙗ к неиже вси хсьꙗне съ страхом пририщюще и с вѣрою ицѣленьꙗ приимають
и ина всѧка ст҃ыни
и и цр҃кв҃и различны постави
и манастыри многы созда
на весь бо црк҃в҃ныи чинъ и на цр҃ковникы ѿверзлъ ѥму б҃ъ ѡчи срдч҃нѣи
не ѡмрачи бо ꙋма своѥго пьꙗньствомъ
кормитель бѣ черньцем и черницѧмъ и ѹбогымъ и всѧкому чину
ꙗко възлюбленыи бѧше ѡц҃ь паче же на млстыню зѣло ѡхотивъ
ибо брашно своѥ и медъ по ꙋлицам на возѣхъ слаше болным и по затвором
слыша бо гса гл҃ща
аще створисте братьѣ моеи меншеи то мнѣ створисте
и пакы дв҃дъ гл҃еть
блж҃нъ мужь милуꙗ и даꙗ весь дн҃ь
ѡ гсдѣ ходѧ и не поткнет сѧ
мужьство же и ѹмъ в немъ живѧше
правда же и истинна с ним ходѧста
и иного добродѣꙗньꙗ много в немь бѧше
вторыи мудрыи соломонъ бывъ тѣмь достоино ѿ г҃а побѣдныи вѣнець всприꙗлъ ѥси андрѣю мужьству тезоимените
братома бо б҃оѹмнымѧ вслѣдо кровью ѡмывъ сѧ страданьꙗ ти
аще бо не напасть то не вѣнець
аше ли не мука ни дарове
всѧкыи бо держа сѧ добродѣтели не може безъ многыхъ врѧгъ быти
и вражедное ѹбииство слышавъ напереди до сего дхм҃ь бжственымъ разгорѣвъ сѧ и ни во что же вмѣни
тѣмь в памѧт ѹбьеньꙗ твоѥго ѹдивиша сѧ нбснии анг҃ли видѧще кровь твою прольемую за хса
рыдаѥть же множьство правовѣрных зрѧще ѡц҃ѧ сирымъ и коръмителѧ ѡмраченымъ звѣзду свѣтоносну помрачаѥму
ѡканьнии же твои ѹбиицѣ ѡгнемь крстѧт сѧ конечным иже ижигаѥть всѧкого грѣха купину рекше дѣꙗнье
ты же стрстпче моли сѧ къ всемогущему б҃у дати миръ мирови
Оубьѥн же быс мц҃ѧ июнѧ въ к҃ ѳ дн҃ь на памѧт ст҃ою апслу петра и павла в субту на ночь
Началникъ же ѹбиицѧмъ петръ кучковъ зѧть
аньбалъ асинъ ключник ꙗкымъ кучковичь а всѣхъ невѣрных ѹбииць числомъ к҃ Иже сѧ были снѧли на ѡканьныи свѣтъ того дн҃и ѹ петра ѹ кучкова зѧтѧ
постигши бо ночи суботьнѣи вземше ѡружье ꙗко звѣрье дивии придоша идеже бѣ блж҃ныи кнѧзь лежа в ложници
и силою ѿломиша двери ѹ сѣнии
блж҃ныи же вскочи
и хотѣ взѧти мечь
и не бѣ ту меча
бѣ бо вынѧлъ аньбалъ того дн҃и ключник ѥго
то бо мечь бѧше стаг бориса
ѡканьнии же всоваша сѧ в ложницю вси
сѣкше ѥго саблѧми и мечи идоша прочь
ѡн же в торопѣ вскочь по них начатъ ригати и гл҃ати в болѣзни срдцѧ
ѡни же глас ѹслышавше воротиша сѧ на нь ѡпѧт
ѡн же подъбѣже подъ сѣни
налѣзъше ѥго ту и скончаша и
петръ же ѥму ѿтѧ руку десную
ѹбьѥн же быс в субту на ночь
и ѡ свѣте заѹтра мертвъ в недлю на памѧть в҃і апслу
Налѣзоша и подъ сѣньми лежаща
вземше и на коврѣ клирошане б҃олюбьскыи внесоша и в божницю
пѣвше над нимъ вложиша и в гробъ каменъ
горожане же б҃олюбьскыи и дворѧне разграбиша домъ кнѧжь
и дѣлатели иже бѧху пришли к дѣлу злато и сребро порты и паволокы и имѣнье ѥмуже не бѣ числа
и много зла створи сѧ в волости ѥго
посадникъ ѥго и тиѹновъ ѥго домы пограбиша а самѣхъ избиша
дѣтьскыѣ и мечникы избиша
а домы ихъ пограбиша не вѣдуче гл҃емаго
идѣже законъ ту и ѡбидъ много
и пакы павелъ апслъ гл҃еть
всѧка дша властелемъ повинует сѧ
власти бо ѿ б҃а ѹчинени сут
естьствомъ бо земным подобенъ есть всѧкому члвку цсрь
властью же сана ꙗко б҃ъ
вѣща бо великыи златоꙋстець
тѣм же противѧт сѧ волости
противѧт сѧ закону б҃ью
кнѧзь бо не туне мечь носить
бж҃ии бо слуга есть
но мы на преднѧꙗ възвратим сѧ
ѳеѡдулъ же Игуменъ ст҃ое бц҃и володимерьское с клирошаны с луциною чадью и с володимерци ѣхаша по кнѧзѧ в б҃олюбое
и вземше тѣло ѥго въ е҃ дн҃ь въ четвер Привезше ѥго в володимерь с чесью положиша и ѹ чюдное и хвалы достоиное ѹ ст҃ыꙗ бц҃и златоверхое юже бѣ самъ создалъ не вда бо в животѣ своемъ тѣлу своѥму покоꙗ и ѡчима своима дрѣманьꙗ дондеже ѡбрѣте домъ истины прибѣжище всѣмъ хрсьꙗном цсрци нбсныхъ чиновъ и гсжи всеꙗ вселеныꙗ всѧкого члвка многыми путьми к сп҃снью приводѧщи
ꙗкож апслъ ѹчитъ
ѥгоже любить гсь казнить
бьеть же всѧкого сн҃а ѥгоже приемлеть
аще бо наказаньꙗ терпите ꙗко сн҃омъ вамъ ѡбрѣтает сѧ б҃ъ
не постави бо прекраснаго слн҃цѧ на ѥдином мѣстѣ а доволѣюща и ѿтуду всю вселеную ѡсьꙗти но створи ѥму встокъ полъдн҃е и западъ
тако и ѹгодника своѥго андрѣꙗ кнѧзѧ не приведе ѥго туне к собѣ а могущаꙗ таковымъ житьемь и тако дш҃ю сп҃сти но кровью мчн҃чьскою ѡмывше сѧ прегрѣшении своихъ с братома с романом и с дв҃дм ѥдинодш҃но къ хсу б҃у притече и в раистѣи пищи неиздреченьно с нима водварѧꙗ сѧ ихже ѡко не видѣ ни ѹхо слыша ни на срдце члв҃ку не взиде ꙗже ѹготова б҃ъ любѧщим ѥго тѣхъ бл҃гъ сподобивъ сѧ видѣти
в вѣкы радуеши сѧ андрѣю кнѧже великыи дерзновенье имѣꙗ ко всемогущему и б҃атыхъ б҃атѣишему на высокых сѣдѧщему
б҃у моли сѧ помиловати кнѧзѧ нашго и гсина всеволода своѥго же приснаго брата да подасть ѥму побѣду на противныꙗ и многа лѣта съ кнѧгынею и съ бл҃городными дѣтми и мирну державу ѥму и црство ѥго нынѧ и прис в бесконечныꙗ вѣкы аминь
Оувѣдѣвше же смерть кнѧжю ростовци и сужьдалци и переꙗславци и всѧ дружина ѿ мала до велика съѣхаша сѧ к володимерю и рѣша
се сѧ ѹже тако створило
кнѧзь нашь ѹбьенъ
а дѣтеи ѹ него нѣту
сн҃окъ ѥго в новѣгородѣ
а братꙗ ѥго в руси
по кого хочемъ послати в своихъ кнѧзех
нам суть кнѧзи муромьскыѣ и рѧзаньскыи близь в сусѣдех
боим сѧ льсти ихъ ѥда поидут изънезапа ратью на нас кнѧзю не сущю ѹ нас
пошлем къ глѣбу рекуще
кнѧзѧ нашго б҃ъ поꙗлъ
а хочемъ ростиславичю мстислава и ꙗрополка твоею шюрину
а хрсънаго цѣлованьꙗ забывше цѣловавше къ юргю кнѧзю на менших дѣтех на михалцѣ и на братѣ ѥго и преступивше хесное цѣлованьѥ посадиша андрѣа
а меншаꙗ выгнаша
ни здѣ по андрѣи помѧнуша сѧ но слушаху дѣдилцѧ и бориса рѧзаньскою послу
и ѹтвердивше сѧ ст҃ою бц҃ею послаша ко глѣбови
тобѣ своꙗ шюрина а наша кнѧзѧ
да се ѹтвердивше сѧ межю собою послахом к тобѣ послы своꙗ атъ приставишь к ним своꙗ послы атъ идуть по кнѧзи наши в русь
глѣбъ же слышавъ радъ быс ѡже на него чсть вскладывають а шюрину же ѥго хотѧть
и ѹтвердивъше сѧ хрсънымъ цѣлованьем и ст҃ою бц҃ею послаша по нею рекуще
ѡц҃ь ваю добръ былъ коли кнѧжилъ ѹ нас
а поѣдита к нам кнѧжитъ
а инѣх не хочемъ
и приѣхавше сли повѣдаша рѣчь дружиньню
и сущю ту михалку гюргевичю с нима ѹ ст҃ослава кнѧзѧ черниговѣ и рекоста мстиславъ и ꙗрополкъ
помози б҃ъ дружинѣ ѡже не забывають любве ѡц҃а нашго
и здумавше сами рекоша
любо лихо любо добро всѣм намъ
поидемъ вси д҃ гюргевича в҃ а ростиславича в҃
и ꙗрополкъ ростиславичь ѹтвердивше сѧ межи собою давше старѣишиньство михалку и цѣловавъше крстъ ѹ епспа черниговьскаго из рукы и приѣхаста на москву
и слышавше ростовци негодоваша
рекоша ꙗрополку
ты поѣди сѣмо
а михалку рекоша
пожди мало на москвѣ
ꙗрополкъ же поѣха ѡтаи брата к дружинѣ переꙗславлю
михалко же видѣвъ брата ѣхавша и ѣха володимерю
а дружина всѧ видѣвше кнѧзѧ ꙗрополка цѣловаша и
ѹтвердивше сѧ крстнымъ цѣлованьемь с ним ѣхаша к володимерю на михалка
михалко же затвори сѧ в городѣ не сущим володимерцем володимери
ѣхали бо бѧху по повелѣнью ростовець противу кнѧзема с полторы тысѧчѣ
и ти тако цѣловаша крстъ
приѣхаша же со всею силою ростовьскаꙗ землѧ на михалка к володимерю
и много зла створиша
муромцѣ и рѧзанцѣ приведоша
и пожгоша ѡколо города
володимерци бьꙗхут сѧ с города ст҃ѣи бц҃е помагающи м
и стоꙗша ѡколо города з҃ недѣль
И ст҃аꙗ бц҃ѧ избави град свои
володимерци же не терпѧче глада рѣша михалку
мири сѧ а любо кнѧже промышлѧи ѡ собѣ
ѡн же ѿвѣщавъ реч
прави ѥсте
ци хотите мене дѣлѧ погыбнути
поѣха в русь
и проводиша ѥго володимерци с плачемъ
и потомъ володимерци ѹтвердивше сѧ с ростиславичема крстнымь цѣлованьем ꙗко не створити има в городѣ никакого зла выдоша съ крсты противу мстиславу и ꙗрополку из города
и вшедшим в городъ ѹтѣшиста володимерцѣ
и роздѣливше волость ростовьскую сѣдоста кнѧжитъ
а ꙗрополка кнѧзѧ посадиша володимерци с радостью в городѣ володимери на столѣ въ ст҃ѣи бц҃е весь порѧдъ положше
не противу же ростиславичема бьꙗхут сѧ володимерци но не хотѧше покорити сѧ ростовцем зане молвѧхуть
пожьжемъ и
пакы ли посадника в немь посадим
то суть наши холопи каменьници
потом же ростовци посадиша ѹ собе мстислава ростовѣ на столѣ дѣдни и ѡтни с радостью великою
Тоѥж зимы ѡжени сѧ ꙗрополкъ ростиславичь кнѧзь володимерьскыи
пославъ смолиньску поꙗ за сѧ кнѧгыню всеславлю дочерь кнѧзѧ витепьскаго
и вѣнча сѧ с нею в володимери ѹ ст҃ое бц҃и мсцѧ генвар въ г҃ дн҃ь мѧсопусное недлѣ во вторк
В тож лѣт смолнѧне выгнаша ѿ собе ꙗрополка романовича
а ростислава мстиславича введоша во смольнескъ кнѧжитъ
В лѣт ѕ҃ х҃ п҃ д Сѣдѧщема ростиславичема в кнѧженьи землѧ ростовьскыꙗ роздаꙗла бѧста по городомъ посадничьство русьскым дѣдьцкимъ
ѡни же многу тѧготу людем симъ створиша продажами и вирами
а сама кнѧзѧ молода бѧста слушаꙗ болѧръ
а болѧре ѹчахуть ꙗ на многое имѣньѥ
и ст҃ое бц҃и володимерьское золото и сребро взѧста первыи дн҃ь
ключѣ полатнии црк҃вныꙗ ѿꙗста
и городы еꙗ и дани что же бѧшеть далъ црк҃ви тои блж҃ныи кнѧзь андрѣи
и почаша володимерци молвити
мы ѥсмы волнаꙗ кнѧзѧ приꙗли к собѣ и крстъ цѣловали на всемь
а си ꙗко не свою волость творита ꙗко не творѧщи сѧ сѣдѣти ѹ нас
грабита не токмо всю но и црк҃ви
промышлѧите братꙗ
и послаша сѧ к ростовцем и к суждалцем ꙗвлѧюще имъ свою ѡбиду
ѡни же словомъ суще по них а дѣломъ далече суще
а болѧре кнѧзю тою держахут сѧ крѣпко
володимерци же ꙋкрѣпивше сѧ послаша сѧ чернигову по михалка рекуще
ты еси старѣе в братьи своеи
поиди володимерю
аще что замыслѧть на нас ростовци и суждалци про тѧ то како ны с ними б҃ъ дасть и ст҃аꙗ бц҃ѧ
и се быс новое чюдо ст҃ое бц҃и
пришедшю бо михалку с братом всеволодомь и с володимером ст҃ославичемь идущимъ к москвѣ володимерци выѣхаша противу
слыша же мстиславъ и ꙗрополкъ и здумаста с дружиною своѥю
повелѣша ꙗрополку ити противу с полкомъ своим ѹсрѣтше и бити сѧ с нимь не пустѧще и сѣмо володимерю
и бж҃ьимь промыслом минуста сѧ в лѣсѣхъ
михалко с москвы поѣха володимерю
а ꙗрополкъ инѣмъ путемъ ѣха на москву
приде же вѣсть ко мьстиславу ѿ ꙗрополка
михалко ес немощенъ
несут ѥго на носилѣхъ
а с ним дружины мало
а ꙗзъ по немь иду ѥмлѧ задъ дружины ѥго
а поиди брате вборзѣ противу ѥму
атъ не внидеть в володимерь
си же вѣсть приде ѥму в субту
и ꙗви дружинѣ
заѹтра поѣха изъ суждалѧ борзо ꙗкож и на заꙗць дружинѣ постигающи ѥго
михалку недоѣхавше володимерѧ за е҃ верстъ срѣте и мстиславъ с своѥю дружиною изънезапа
и выступи полкъ изъ загорьꙗ
вси во бронѧх ꙗко во всѧкомь леду
и подъꙗша стѧгъ
михалку доспѣвающю и нарѧжаючи полкы своꙗ и поидоша мстиславичи кличюче ꙗко пожрети хотѧще
стрѣлцемъ стрѣющим сѧ ѡбоимъ межи собою полкома и не доѣхавше мстиславичи повергоша стѧгъ и побѣгоша гоними гнѣвомь бж҃ьимь и ст҃ое бц҃и знаменью не сущю на ѡбоихъ промысломъ бж҃ьимъ
и про то мнози ѹбѣжаша ꙗко не рознѧти ратных бѣ ту
и поможе б҃ъ михалку и ѡц҃а и дѣда ѥго мл҃тва и прадѣда ѥго и цѣлованьѥ крстное зане цѣловавше крстъ и уничижиша и бв҃и пакы помагающю ѥму и ѡправившю предо всѣми члв҃кы
михалко же побѣди полкъ в дн҃ь недѣлныи
и поѣхавъ володимерь с чстью и с славою великою дружинѣ ѥго и володимерцемъ ведущимъ пред нимъ колодникы бу҃ наказавшю кнѧзии крста чстнаго не преступати и старѣишаго брата чтити а злых члв҃къ не слушати иже не хотѧть межи братьею добра
выидоша же со крсты противу михалку и брату ѥго всеволоду игумени и попове и вси людье
и въѣха в городъ к ст҃ѣи бц҃ѣ июнѧ мсцѧ въ е҃і дн҃ь а в дн҃ь недѣлныи
Мьстислав же бѣжа новугороду а ꙗрополкъ рѧзаню
а ростиславлюю мт҃рь их с снохома приꙗша володимерци
михалко же приѣха володимерю
да городы ст҃ое бц҃и ꙗже бѣ ѿꙗлъ ꙗрополкъ
и быс радос велика в володимери градѣ
видѧще ѹ собе великого кнѧзѧ всеꙗ ростовьскъꙗ земли мы же да подивим сѧ чюдному и великому и преславному мт҃ре бж҃ьꙗ како заступи град свои ѿ великих бѣдъ и гражаны своꙗ ѹкрѣплѧѥть
не вложи бо имъ б҃ъ страха
и не ѹбоꙗша сѧ кнѧзѧ два имуще въ власти сеи
и болѧръ ихъ прѣщеньꙗ ни во что же положиша за з҃ недѣль Безо кнѧзѧ будуще в володимери градѣ толико възложьше всю свою надежю и ѹпованье к ст҃ѣи бц҃ѣ и на свою правду
новгородци бо из начала и смолнѧне и кыꙗне и всѧ власти ꙗкож на дому на вѣча сходѧт сѧ
на что же старѣишии сдумають на томьже пригороди стануть
а здѣ городъ старыи ростовъ и суждаль
и вси болѧре хотѧще свою правду поставити не хотѧху створити правды бж҃ьꙗ
но како нам любо рекоша тако ж створим
володимерь ес пригородъ нашь
противѧще сѧ б҃у и ст҃ѣи бц҃ѣ и правдѣ бж҃ьѣ слушающе злых члв҃къ развратниковъ не хотѧщих намъ добра завистью граду сему и живущим в немь
постави бо преже градо сь великии володимеръ и потомъ кнѧзь андрѣи
сего же михаила избра ст҃аꙗ бц҃а ꙗкож въ еуагльи гл҃еть
исповѣдаю ти сѧ ѡч҃е гси нбси и земли ꙗко ꙋтаилъ се ѿ прм҃дрыхъ и разуменъ ѿкрылъ ѥси младенцем
тако и здѣ не разумѣша правды бж҃ьꙗ исправити ростовци и суждалци давнии творѧще сѧ старѣишии
новии же людье мѣзини и володимерьстии ѹразумѣвше ꙗша сѧ по правъду крѣпко
и рекоша вси собѣ
любо михалка кнѧзѧ собѣ налѣземъ а любо головы своѣ положим за ст҃ую бц҃ю и за михалка
и ѹтѣши и б҃ъ и ст҃аꙗ бц҃ѧ чюдотворнаꙗ володимерьскаꙗ
ѥгоже бо члв҃къ просить ꙋ б҃а всѣм срдцмь то б҃ъ ѥго не лишить
се бо володимерци прославлени бм҃ь по всеи земьли за ихъ правду бв҃и имъ помагающю
Потом же прислаша сѧ к михалкови кнѧзю суждалци рекуще
мы кнѧже на полку томь со мстиславом не были
но были с ним болѧре
а на нас лиха срдца не держи
но поѣди к нам
михалко же ѣха в суждаль и и суждалѧ ростову
и створи людем весь нарѧдъ ѹтвердивъ сѧ крстнымъ цѣлованьем с ними и чсть возма ѹ них и дары многы ѹ ростовець
и посади брата своѥго всеволода в переꙗславли
а сам възврати сѧ володимерю
В тоже лѣт иде михалко на глѣба к рѧзаню
и бывшю ѥму на мерьскои ѹсрѣтоша и посли глѣбови рекуще
глѣбъ сѧ клѧнѧеть
азъ во всемь виноватъ
а нонѣ ворочю все что ѥсмъ поималъ ѹ шюрину своею ѹ мстислава и ѹ ꙗрополка и до золотника
и ст҃ую бц҃ю взѧлъ бѧше ѹ володимерьскоѥ црк҃ве
что и до книгъ и то все вороти
михалко же ѹлади сѧ с ним
и ѣха ѡпѧт володимерю
В лѣт ѕ҃ х҃ п҃ е Престави сѧ бл҃говѣрныи и хрстолюбивыи кнѧзь михалко сн҃ъ гюргевъ внукъ мономаха володимера В субту заходѧщю слн҃цю июнѧ мсцѧ въ к҃ дн҃ь на памѧт стаг ѡц҃а меѳодьꙗ
И положиша и ѹ ст҃ое бц҃и золотоверхое в володимери юже бѣ создалъ брат ѥго андрѣи
володимерци же помѧнувше б҃а и крстноѥ цѣлованье к великому кнѧзю гюргю вышедше передъ золотаꙗ ворота цѣловаша крстъ ко всеволоду кнѧзю брату михалкову и на дѣтехъ ѥго
посадиша и на ѡтни и на дѣдни столѣ в володимери
В тоже лѣт приведоша ростовци и болѧре мстислава ростиславича из новагорода рекуше
поиди кнѧже к нам
михалка б҃ъ поꙗлъ на волзѣ на городци
а мы хочем тебе
а иного не хочемъ
на живого кнѧзѧ михалка повели бѧхуть ѥго
ѡн же приѣха ростову
совокупивъ ростовци и болѧре гридьбу и пасынкы и всю дружину поѣха к володимерю
всеволодъ же поѣха противу ѥму с володимерци и с дружиною своѥю и что бѧше боꙗръ ѡстало сѧ ѹ него
а по переꙗславци посла мстиславича ꙗрослава сн҃овцѧ своѥго
всеволоду же бывшю за суждалем ѹзрѣша чюдную мт҃рь бж҃ью володимерьскую и весь град и до ѡснованьꙗ акы на вздусѣ стоꙗщь
ꙗви б҃ъ и ст҃аꙗ бц҃ѧ новое чюдо
кнѧзю позорующю и всему полку вси же зрѧще таковаго чюда гл҃ху
кнѧже правъ ѥси
поѣди противу ѥму
кнѧзь же всеволодъ бл҃госердъ сы не хотѧ крове прольꙗти посла къ мстиславу гл҃ѧ
брате ѡже тѧ привели старѣишаꙗ дружина а поѣди ростову
а ѿтолѣ миръ възмевѣ
тобе ростовци привели и болѧре
а мене былъ с братомъ б҃ъ привелъ и володимерци
а суздаль буди нама ѡбче
да кого всхотѧть то имъ буди кнѧзь
ѡн же послушавъ рѣчи ростовьское и болѧрьское
величавы будущи и хрсьнаго цѣлованьꙗ забывъ молвѧхуть бо ѥму аще ты миръ даси ѥму но мы ѥму не дамы помысливше высокоꙋмьем своимъ не вѣдуще ꙗко б҃ъ даѥть власть ѥмуже хощеть
поставлѧеть бо цсрѧ и кнѧзѧ вышнии
аще каꙗ землѧ ѹправит сѧ пред бм҃ь поставлѧеть еи кнѧзѧ праведьна любѧща суд и правду
аще бо кнѧзи правдиви бывають то много ѿдаѥть сѧ согрѣшеньꙗ земли тои
да поне то ес глава земли
мстислав же не послуша рѣчи всеволода стрыꙗ своѥго хотѧща ѥму добра но слушаеть добрыны долгаго матѣꙗ шибутовича и иных злых члв҃къ
кнѧзь же всеволодъ приѣхавъ къ юрьеву сожда сѧ с переꙗславци
сказа имъ рѣчь мстиславлю
ѡни же рекоша ѥму
ты ѥму добра хотѣлъ
а ѡнъ головы твоеꙗ ловить
поѣди кнѧже к нему насъ перестоꙗвъ
а то ему дѣти ны жены
брату твоѥму михалку ѹмершю еще девѧтаго дн҃е нѣтуть
а ѡнъ хочеть кровь прольꙗти
кнѧзь же всеволодъ надѣꙗ сѧ на б҃а и на ст҃ую бц҃ю юже видѣ ѹ суждалѧ переѣхавъ рѣку къзу в суботу рано и поѣха к нему полкы нарѧдивъ
мстислав же стоꙗше доспѣвъ ѹ липиць
стрѣлцем стрѣлѧющим сѧ межи полкома поидоша к собѣ на грунахъ ѡбои
и покрыша поле юрьевьское
и б҃ъ поможе всеволоду юрьѥвичю мсцѧ июнѧ въ к҃ з дн҃ь на памѧт стаг сампсона страньноприимцѧ
И побѣже мстиславъ и дружина ѥго
добрыну долгаго ту ѹбиша и иванка степанковича и инѣхъ
а ростовци и болѧръ всѣ повѧзаша
а ѹ всеволодова полку не быс пакости бм҃ь и крстмъ чстнымь
а села болѧрьскаꙗ взѧша и кони и скотъ
мстислав же бѣжа ростову а из ростова новугороду
кнѧзь жь вссеволодъ побѣдивъ полкъ възврати сѧ володимерю с чстью великою
а володимерци и дружина поведоша колодникы и скотъ погнаша и кони славѧще б҃а и ст҃ую бц҃ю и крстную силу ѥгоже переступили бѧху ростовци и болѧре
да доколѣ бв҃и терпѣти над нами
за грѣхы наведе на них
и наказалъ по достоꙗнью рукою бл҃говѣрнаго кнѧзѧ всеволода сн҃а юргева
мьстиславу же прибѣгшю новугороду рекоша ѥму новгородци
ѹдарилъ ѥси пѧтою новъгородъ
и шелъ ѥси былъ на стрыꙗ своѥго на михалка повабленъ ростовци
да ѡже михалка б҃ъ поꙗлъ а с братом ѥго съ всеволодомъ б҃ъ росудилъ тѧ
чему к намъ идеши
и не приꙗша ѥго
ѡн же ѣха из новагорода рѧзаню
и подъмолви глѣба рѧзаньскаго кнѧзѧ зѧтѧ своѥго
глѣбъ же на ту ѡсень приѣха на московь
и пожже городъ весь и села
кнѧзь же всеволодъ поѣха к нему
и бывшю ѥму за переꙗславлемъ подъ шерньскымъ лѣсом в тоже времѧ приѣхали к нему новгородци милонѣжькова чадь
и рекоша ѥму
кнѧже не ходи без новгородьскых сн҃овъ
поиди на нь ѡдиноꙗ с нами
кнѧзь же всеволодъ послушавъ новгородець възложивъ ѹпованье на б҃а и на ст҃ую бц҃ю възврати сѧ володимерю
а глѣбъ пожегъ москву иде рѧзаню
Тогож лѣт На зиму иде кнѧзь всеволодъ на глѣба к рѧзаню с ростовци и с суждальци и со всею дружиною
и присла к нему ст҃ославъ всеволодичь сн҃а своꙗ в помочь ѡлга и володимера
приде же к нему глѣбовичь володимеръ сн҃овець ѥго ис переꙗславлѧ
и бывшим имъ ѹ коломны приде вѣсть ѡже глѣбъ шелъ володимерю инѣмъ путемъ и воюеть ѡколо володимерѧ и с половци с погаными
много бо зла створи црк҃ви б҃олюбьскои юже бѣ ѹкрасилъ андрѣи кнѧзь добрыи иконами и всѧкимъ ѹзорочьем златомъ и сребром и каменьем драгым
и ту црк҃вь повелѣ выбивше двери
разграби с погаными
и села пожже боꙗрьскаꙗ
а жены и дѣти и товаръ да поганым на щитъ
и многы црк҃ви запали ѡгнемь
да не чюдит сѧ никтоже ѡ семь
идеже множьство грѣх ту видѣньꙗ всѧкого показаньꙗ
сего ради гнѣвъ простре сѧ
ѡви ведут сѧ полонени
друзии посѣкаѥми и до молодыхъ дѣтии
инии на месть даѥми поганым
друзии трепетаху зрѧще ѹбиваѥмых
и тако глѣбъ кнѧзь б҃а разгнѣви и ст҃ую бц҃ю
но на преднеѥ възвратим сѧ
кнѧзь же всеволодъ възвративъ сѧ ѿ коломны приде ѡпѧть в землю свою
и ѡбрѣте глѣба стоꙗща на колахши на рѣцѣ с половци и с полономъ
и не совкупиша сѧ битъ ѡбои за мсць
бѣ бо не лзѣ переити рѣкы твердью
кнѧзь же всеволодъ нарѧдивъ полкы на масленѣи недлѣ и пусти возы на ту сторону рѣкы идеже глѣбъ стоꙗше
глѣбъ же нарѧди полкъ со мстиславомь с ростиславичемъ на возы
кнѧзь же всеволодъ посла сн҃овца своѥго володимера с переꙗславци и нѣколико дружины с ним кдѣ вози стоꙗхуть противу мстиславу
а глѣбъ и романъ сн҃ъ ѥго и игорь и ꙗрополкъ перешедъ колахшю и поидоша ко всеволоду на прускову гору
и не дошедше до стрѣлища ѡдиного всеволожа полку и ту абье побѣгнуше переди мстиславъ на сеи сторонѣ рѣкы
а глѣбъ постоꙗвъ мало видѣвъ мстислава бѣжавша побѣже гоним бж҃ьимъ гнѣвомъ
всеволодъ же кнѧзь погна в слѣдъ ихъ со всею дружиною ѡвы сѣкуще ѡвы вѧжюще
и ту самого глѣба ꙗша руками и сн҃а ѥго романа и шюрина ѥго мстислава ростиславича
и дружину ѥго всю изъимаша
и думци ѥго извѧза всѣ и бориса жидиславича и ѡлъстина и дѣдилцѧ и инѣх множство
а поганыѣ половци избиша ѡружьем
тѣм же и мы послѣдующе дв҃ду прр҃ку гл҃емъ
б҃е мои положи ꙗ ꙗко коло
ꙗко ѡгнь предъ лицемъ вѣтру иже попалѧѥть дубравы тако пожениши ꙗ гнѣвомъ твоимь
исполнь лицѧ ихъ досаженьꙗ
се бо ѡскверниша ст҃ыи дом твои
да в правду всприꙗша възмездье
судъ бо безъ млсти не створшему млсть
поможе б҃ъ и ст҃аꙗ бц҃ѧ всеволоду кнѧзю в понедѣлник ѳеѡдоровы недѣли
и възврати сѧ с побѣдою великою в володимерь
И приведше в градъ володимерь кнѧзѧ глѣба съ сн҃омъ своимъ романом и с шюриномъ ꙗрополкомъ
и дружина ихъ всѧ изъимана и всѣ вельможи ихъ
быс радость велика в володимерѣ
и на третии дн҃ь быс мѧтежь великъ в градѣ володимери
всташа боꙗре и купци рекуще
кнѧже мы тобѣ добра хочемъ и за тѧ головы своѣ складываѥмъ
а ты держишь ворогы своѣ просты
а се ворози твои и наши суждалци и ростовци любо и казни любо слѣпи али даи нам
кнѧзю же всеволоду бл҃говѣрну и б҃обоꙗзниву не хотѧше того створити повелѣ всадити ихъ в порубъ людии дѣлѧ абы ѹтишил сѧ мѧтежь
а по ꙗрополка посла гл҃ѧ рѧзанцемъ
вы имѣте нашего ворога
али иду к вамъ
рѧзанци же здумаша рекуще
кнѧзь нашь и братьꙗ наши погыбли в чюжемъ кнѧзи
ѣхавше в вороножь ꙗша ѥго сами
и приведоша ѥго в володимерь
и всадиша и ту же
по малѣ же дн҃ии всташа ѡпѧт людье вси и боꙗре
и придоша на кнѧжь дворъ многое мьножьство съ ѡружьемъ рекуще
чего ихъ додержати хочемъ
слѣпити и
кнѧзю же всеволоду печалну бывшю не могшю ѹдержати людии множьства ихъ ради клича
В лѣт ѕ҃ х҃ п҃ ѕ Новгородци цѣловавше ко всеволоду юргевичю крстъ и не ѹправиша
ѡнъ же иде к торжьку в волость ихъ
и не хотѧше взѧти города
бѣша бо ѡбѣщали сѧ дань дати ѥму новоторжьци
и не ѹправиша
дружина же всеволожа начаша кнѧзю жаловати сѧ
мы не цѣловатъ ихъ приѣхали
ѡни кнѧже б҃ви лжють и тобѣ
и се рекше ѹдариша в конѣ
и взѧша городъ
мужи повѧзаша
а жены и дѣти на щитъ
и товаръ взѧша
а городъ пожгоша весь за новгородьскую неправду ѡже на дн҃и цѣлують крстъ чстныи и переступають
тѣм же пррк҃мъ гл҃еть нам
разумѣхъ реч ꙗко жестокъ ѥси и шиꙗ желѣзна выѣ твоеи
того ради ѹдержах ѿ васъ дождъ
предѣлъ ѥдинъ ѡдождихъ
а другаго не ѡдождих
исше
и поразихъ вы зноемъ и различьными казньми
то и ту не ѡбратисте сѧ ко мнѣ
сего ради винограды ваша и нивы ваша и дубравы ѹстроихъ
а злобъ ваших не могохъ истерти
захарьꙗ бо прр҃къ серпъ видѣ ѡгненъ съ нб҃се грѧдущь
и реч
на кого гси послалъ ѥси серпъ сии
реч ѥму гсь
на кленущаꙗ именем моим и преступающе
клѧтволюбець бо мужь всѧкъ потребит сѧ
кнѧзь же всеволодъ взѧ городъ торжекъ мсцѧ декамб въ и҃ дн҃ь на памѧт стаг потапьꙗ
Полонъ пусти в володимерь
а сам пебравъ дружины нѣколико ѣха к ламьскому волоку и пусти на воропъ
и пригнавше дружина ꙗша кнѧзѧ мстиславича ꙗрослава сн҃овцѧ ѥму
а городъ пожже
а людье бѧху выбѣгли
а жита пожгоша и до всего
кнѧзь же всеволодъ възврати сѧ в володимерь
В лѣт ѕ҃ х҃ п҃ з Престави сѧ новѣгородѣ пороздноѣ недѣл кнѧзь мстиславъ ростиславичь внукъ гюргевъ
положенъ быс въ ст҃ѣи соѳьи
В лѣт ѕ҃ х҃ п҃ и Престави сѧ кнѧзь мьстиславъ сн҃ъ ростиславль внукъ мстиславль в субту н.҃ю
и положенъ быс в ст҃ѣи соѳьи юже созда володимеръ ꙗрославичь
В тож лѣт Присласта сѧ глѣбовича всеволодъ и володимеръ ко всеволоду юргевичю рекуще
ты гснъ
ты ѡц҃ь
брат наю старѣишии романъ ѹимаеть волости ѹ наю слушаꙗ тестѧ своѥго ст҃ослава
а к тобѣ крстъ цѣловалъ и переступилъ
кнѧзь же всеволодъ иде к рѧзаню
и бывшю ѥму ѹ коломны срѣтоста и та брата кнѧжича с поклоном
кнѧзь же всеволодъ приꙗ ею в любовь
и поидоша ѿ коломны
ту в коломнѣ ст҃ославича глѣба ꙗ кнѧзь всеволодъ и посла и в володимерь
сторожеве же романови перебродили сѧ бѧху чересъ ѡку и ѹсрѣтоша сѧ с нашими сторожи
и б҃ъ поможе нашим сторожемъ
ѡни же побѣгоша а наши погнаша
и притиснуша ихъ к рѣцѣ ѡцѣ
ини избиша
другыꙗ изъимаша
а ини истопоша
роман же то слышавъ побѣже в поле мимо рѧзань
а братью свою игорѧ и ст҃ослава затвори в рѧзани
кнѧзь же всеволодъ иде к рѧзаню
взѧ городъ борисовъ глѣбовъ
пришед же к рѧзаню миръ створи с романомъ и со игоремъ
на всеи воли всеволожи цѣловаша крстъ
и порѧдъ створивъ в сеи братьи роздавъ имъ волость ихъ комуждо по старѣишиньству възврати сѧ в володимерь
В лѣт ѕ҃ х҃ п҃ ѳ Приде кнѧзь всеволодичь ст҃ославъ с новгородци и с половци с погаными и с черниговци на всеволода юргевича
всеволодъ же поиде противу ѥму и ѹсрѣте и на вленѣ на рѣцѣ
и стоꙗше промежи собою двѣ недѣли
дружина же всеволожа хотѧхуть крѣпко ѣхати на ст҃ослава
всеволодъ бл҃госердъ сы не хотѧ крове прольꙗти не ѣха на нь
ѡн же стоꙗвъ в҃ недѣли ꙋбоꙗ сѧ разводьꙗ
пожга городъ дмитровъ
възврати сѧ ѡпѧт в русь а кнѧзь всеволодъ в володимерь
В лѣт ѕ҃ х҃ ч҃ Новгородци приведоша к собѣ володимера ст҃ославича а ꙗрополку даша торъжекъ
ѡн же сѣдѧ на торжку поча воѥвати волгу люди всеволожѣ
кнѧзь же всеволодъ изъѣздомъ ѣха к торъжку и приѣхавъ стоꙗ ѡколо города мсць
и людье изнемогоша сѧ в городѣ з голода и конину ꙗдѧху и передаша сѧ
и взѧша городъ
а кнѧзѧ ꙗрополка ꙗша
и възврати сѧ с побѣдою в володимерь
а новгородци приведъ в володимерь пусти ихъ ѡпѧть на торжекъ
В лѣт ѕ҃ х҃ ч҃ а Престави сѧ бл҃говѣрнаꙗ кнѧгыни ѡлга нареченаꙗ чернечьскы ѥѹѳросиньꙗ мсца иѹлиꙗ въ д҃ дн҃ь
И положена быс в ст҃ѣи бц҃и в володимери
В лѣт ѕ҃ х҃ ч҃ в Иде кнѧзь всеволодъ со изѧславомъ глѣбовичемъ сн҃овцемъ своимъ и с володимеромь ст҃ославичемь и съ мстиславомъ двд҃вчемъ и съ глѣбовичи рѧзаньскаго с романомъ и со игоремъ и со всеволодомъ и с володимеромъ и с муромьскымъ володимеромъ
приде в землю болгарьскую
и высѣдъ на берегъ поиде к великому городу
и ста ѹ тухчина городка
и перестоꙗвъ ту в҃ дн҃и поиде на третии дн҃ь к великому городу
сторожемъ напередъ ѣздѧщим ѿтолѣ же бѣлозерскыи полкъ ѿрѧди къ лодьꙗмъ а воѥводьство да ѳомѣ лазковичю
пошедшю же кнѧзю в поле ѹзрѣша наши сторожеве полкъ в поли и мнѧху болгарьскыи полкъ
и приѣхаша е҃ мужь ис полку того и ѹдариша челомъ передъ кнѧземъ всеволодомъ и сказаша ѥму рѣчь
кланѧют сѧ кнѧже половци емѧкове
пришли ѥсьмы ко кнѧземъ болгарьскым воѥватъ болгаръ
кнѧзь же всеволодъ здумавъ с братьею своею и с дружиною води ихъ в роту в половьцьскую
поима ихъ поиде к великому городу
и приде кнѧзь к городу
и перешедъ черемисанъ въ а҃ дн҃ь Нарѧди полкы
а самъ поча думати с дружиною
изѧслав же глѣбовичь внукъ юргевъ доспѣвъ с дружиною возма копье потъче къ плоту кдѣ бѧху пѣши вышли из города твердь ѹчинивше плотомь
ѡн же въгнавъ за плотъ къ воротомъ городнымъ изломи копье
и ту ѹдариша ѥго стрѣлою сквозѣ бронѣ подъ срдце
и принесоша и лѣ жива в товары
болгаре же из города и в собѣкулѧ и из челмата поидоша въ лодьꙗх а ис торцьскаго на конихъ на лодьѣ наши
и приѣхавше имъ на лодьѣ наши же бж҃ьею помощью ѹкрѣплѧеми поидоша противу имъ
ѡни же видѣвше побѣгоша
а наши погнаша сѣкуще поганыꙗ бохмиты
и прибѣгше к волзѣ въ ѹчаны и ту абье ѡпровергоша ѹчаны
и тако истопоша боле тысѧчи ихъ бж҃ьимъ гнѣвомъ гоними и ст҃ою бц҃ею и всеволода кнѧзѧ млт҃вою
кнѧзь же всеволодъ стоꙗвъ ѡколо города і҃ дн҃и
Видѣвъ брата изнемагающа и болгаре выслали сѧ бѧху к нему с миромъ поиде ѡпѧть къ исадомъ
и ту на исадѣх б҃ъ поꙗ изѧслава
и вложиша и в лодью
кнѧзь же всеволодъ възврати сѧ в володимерь
а конѣ пусти на мордву
а изѧслава привезъше положиша и ѹ ст҃ое бц҃и володимери
В лѣт ѕ҃ х҃ ч҃ г Кнѧзь всеволодъ посла г кыеву к ст҃ославу къ всеволодичю и к митрополиту никиѳору просѧ епспа хотѧ поставити луку смѣренаго дх҃мь кроткого игумена стго сп҃са на берестовѣм
митрополитъ же никиѳоръ не хотѧше поставити ѥго зане бѣ на мьздѣ поставилъ николу грьчина кнѧзю всеволоду не хотѧщю ѥго паче же бг҃ви
нѣс бо достоино наскакати на ст҃ительскыи чинъ на мьздѣ
но ѥгоже б҃ъ позоветь и ст҃аꙗ бц҃ѧ кнѧзь въсхочеть и людье
тако и сего игумена луку б҃у извольшю и ст҃ѣи бц҃ѣ и кнѧзю всеволоду за ѥго кротость и смѣреньѥ
митрополитъ же никиѳоръ повелѣ николѣ грьчину ѿписати сѧ землѣ русьстѣи
и постави сего луку епспмъ ростову и володимерю и суждалю и всеи земли ростовьскои
поставлен же быс мсцѧ марта въ аі҃ дн҃ь на памѧт стаг соѳроньꙗ архиепспа ѥрслмьскаго
Быс же сь мужь молчаливъ млстивъ къ ѹбогымъ и вдовицам ласков же ко всѧкому б҃ату и ѹбогу смѣрен же и кротокъ рѣчью и дѣломъ ѹтѣшаꙗ печалныꙗ по истинѣ добрыи пастухъ иже пасеть словесныꙗ ѡвцѧ нелицемѣрно с кротостью и с расмотреньем блюда ихъ и бдѧ за нь дн҃ь и нощь и послѣдьствуꙗ ѡбычаю ст҃хъ и преходѧ ѿ дѣла в дѣло ꙋншеѥ и ѡбычныꙗ молбы б҃у въздаꙗ в воню бл҃гоꙋханьꙗ приносѧ кадило мл҃твеное тѣмьꙗнъ бл҃говоньныи побѣдивъ мирьскую похоть и миродержьцѧ кнѧзѧ вѣка сего супротивника поправъ дьꙗвола и ѥго козни
побѣдникъ ꙗви сѧ противным ѥго стрѣлам и гордым помыслом ставъ супротивно ѹкрѣпивъ сѧ ѡружьемь крстнымъ поношенье црство на собѣ носѧ
не имаши бо града сде
но будущаго взискаѥши вѣрою непобѣдимою и б҃жьею помочью
моли сѧ за порученое тобѣ стадо за люди хрсьꙗньскыꙗ за кнѧзѧ и за землю ростовьскую иже взирающе на въздержанье твоѥ прославлѧють б҃а нынѣ и присно и в бесконечныꙗ вѣкы
Тогоже лѣт быс пожаръ великъ в володимери градѣ мсцѧ априлѧ въ и҃і дн҃ь на памѧт стаг семеѡна Оужикы гснѧ в середу
погорѣ бо мало не весь городъ и црк҃вии числомъ л҃ и в҃
И зборнаꙗ цр҃кы ст҃аꙗ бц҃ѧ златоверхаꙗ юже бѣ ѹкрасилъ бл҃говѣрныи кнѧзь андрѣи и та загорѣ сѧ сверху и что бѧше в неи днѣ ѹзорочии поникадила сребренаꙗ и ссудъ златых и сребреных и портъ золотошитых и женчюгом и чюдных иконъ золотомъ кованых и каменьѥм драгымъ и женчюгомъ великим имже нѣс числа
б҃у попущьшю грѣхъ ради наших и ѹмъ ѿ члв҃къ ѿѥмъшю и вымыкаша изъ цр҃ькви на дворъ до всего а ис терема куны и книгы и паволокы ѹкси црк҃вныѣ иже вѣшаху на праздникъ и до ссудъ имже нѣс числа
все ѡгнь взѧ безъ ѹтеча ꙗкож древле кивотъ бж҃ии плѣненъ быс иноплеменьникы
се же сѧ здѣꙗ грѣх ради наших ꙗко ꙋмножиша сѧ грѣси наши и неправды
се же наведе на ны б҃ъ велѧ нам имѣти покаꙗнье и въстѧгнути сѧ ѿ грѣха и ѿ зависти и ѿ прочихъ злых дѣлъ неприꙗзниныхъ
б҃ъ бо казнить рабы своꙗ напастьми различными ѡгнемь и водою и ратью и иными различными казньми да ꙗвѧт сѧ ꙗко злато искушено в горнилѣ
хрсьꙗномъ бо многыми напастьми внити въ црство нбсное
но нужници въсхытають е
но не предажь нас до концѧ имени твоѥго ради стаг
и не ѡстави млсти твоеꙗ ѿ нас
аще бо безаконьꙗ назриши то кто постоить
ты бо вѣси влдко наших согрѣшении движеньꙗ на зло
ѥдино прѣщенье
ѥдина казнь
многовещныꙗ имуще раны
и се притраньнѣе и страшнѣе ꙗко на хрсьꙗньскѣ родѣ страх и колѣбанье и бѣда ѹстрани сѧ
праведно достоино ес тако да накажем сѧ
и тако вѣруем
подобаше нам со иѡвомь гл҃ати
ꙗко гсви любо тако и быс
казними бо влдку познаем ѥгоже мы прогнѣвахом
прославлени бывше не прославихомъ
почтени бывше не почтохомъ
ѡст҃ивше сѧ не разумѣхомъ
куплени бывше не поработихом
поработивше сѧ не ꙗко ѡц҃ѧ постыдѣхом сѧ
согрѣшихом
казними ѥсмы
ꙗко створихом тако и приꙗхом
но ѡбаче надѣем сѧ на млсть великаго б҃а
кажеть ны добрѣ влдка бл҃гыи
не по безаконью нашему створи нам
ни по грѣхом нашим въздасть нам
тако подобает бл҃гому влдцѣ казати
ѡ неизреченное члв҃колюбье
понеже хотѧще ѹклонихом сѧ ѿ заповѣди ѥго се ѹже не хотѧще терпим все с нужею
понеже не волею кдѣ бѣ в нас въздыханье
нонѣ же плачь пространи сѧ
исаіꙗ бо прр҃къ глет
гси в печали помѧнухом тѧ
в печали мало наказанье твоѥ ес намъ
да никто же дерзнеть рещи ꙗко ненавидими б҃омь ѥсмы
да не будеть
кого тако б҃ъ любить ꙗкоже ны възлюбилъ ес и възнеслъ ѥсть
никого же
имже паче ꙗрость свою въздвиже на ны ꙗко паче всѣх почтени бывше горѣе всѣх здѣꙗхом грѣхы ꙗкож паче всѣх просвѣщени бывше влд҃чню волю дѣюще и не презрѣвше в лѣпоту паче инѣхъ казними ѥсмы
тѣм же глет к нам пррк҃мь
ѡбратите сѧ ко мнѣ всѣмъ срдцемь вашим постомъ и плачем любовью другъ къ другу не воздающа зла за зло правѧща судъ ѡбидимую вдовицю ѡклеветающе таи ближнѧго сего изгонѧще по б҃оѡц҃ю дв҃ду глщ҃ю
избави мѧ ѿ клеветы члв҃ча и схраню заповѣди твоꙗ
да аще сице створим всѣх грѣх прощени будемъ и ꙗко чадомъ своимъ подасть нам всѧ прошеньꙗ наша
ѿ тебе бо ѡ влдко и всепрчстаꙗ мт҃и всѧко даньѥ бл҃го и дари свыше посылают сѧ
нынѧ и прис и в бесконечныꙗ вѣкы аминь
В тоже лѣт б҃ъ вложи и в срдце кнѧземъ русскымъ
ходиша бо кнѧзи русстии вси на половци ст҃ославъ всеволодичь рюрикъ ростиславичь володимеръ глѣбовичь ст҃ославичь глѣбъ гюргевичь глѣбъ туровьскыи романовичь мстиславъ двд҃вчь изѧславъ всеволодъ мстиславичь и галичьскаꙗ помочь и володимерьскаꙗ и лучьскаꙗ
и подоша к ним вкупѣ вси
и перешедше ѹголъ рѣку е҃ дн҃ии Искаша ихъ
володимеръ же глѣбовичь внукъ юргевъ ѣздѧше напереду в сторожих с переꙗславци
и берендѣевъ было с нимь в҃҂ и р҃
Половци же ѹслышавше русь ѡже пришли на них ради быша надѣюще сѧ на силу
рекоша
се б҃ъ вдалъ ес кнѧзи русскиѣ и полкы ихъ в руцѣ наши
ѹстремиша сѧ на бои не вѣдуще гл҃емаго ꙗко
нѣс мужьства ни ес думы противу бв҃и
поидоша противу володимеру кличючи ꙗко пожрети хотѧще
володимеръ же бж҃ьею помочью и ст҃ое бц҃и и дѣда своѥго стго млт҃вою ѹкрѣплѧѥм и ѡц҃а своѥго поиде противу им
испросилъ сѧ бѧше ѹ ст҃ослава рекъ
моꙗ волость пуста ѿ половець
пусти мѧ ѡч҃е ст҃ославе напередъ с сторожи
кнѧзи же русстии не ѹтѧгли бѧху с володимеромъ
половци же ѹзрѣвше полкъ володимерь крѣпко идущь на них побѣгоша гоними гнѣвомъ бж҃ьимъ и ст҃ое бц҃и
наши же погнаша сѣкуще ꙗ
з҃ тысѧчь руками изъимаша ихъ
кнѧзии ѡдинѣхъ было половьцьсскых у҃ и з҃і
Кобѧка руками ꙗша ѡсолука барака тарга данила башкърта тарсука изу глѣба тирьевича ексна алака и толгыꙗ двдв҃ча тести с сыномъ тѣтиꙗ с сыном кобѧкова тьсти турундаꙗ
и поможе б҃ъ и ст҃аꙗ бц҃ѧ володимеру мсцѧ иунѧ въ л҃ а дн҃ь в понедѣлник на памѧт стаг евдокима новаг
Сдѣꙗ гсь спс҃ньѥ велико нашим кнѧзем и воѥмъ ихъ надъ врагы нашими
побѣжени быша иноплеменьници и кумани рекше половци
и реч володимеръ
сь дн҃ь иже створи гсь
възрадуѥм сѧ и възвеселим сѧ во нь
ꙗко гсь избавил ны ес ѿ врагъ наших и покори врагы наша под нозѣ наши и скруши главы змиевыꙗ
и быс радость велика
дружина ѡполониша сѧ
и колодникы поведоша
ѡружьꙗ добыша и конь
и възвратиша сѧ домовь славѧще б҃а и ст҃ую бц҃ю скорую помощницю роду хрсьꙗньску
Того ж҃ лѣт҃ здумаша ѡлгови внуци на половци занеже бѧху не ходили томь лѣт҃ со всею кнѧзьѥю но сами поидоша ѡ собѣ рекуще
мы ѥсмы ци не кнѧзи же
поидем҃
такы же собѣ хвалы добудем҃
и снѧша сѧ оу переяславлѧ игорь съ двѣма с҃нома из новагорода сѣверьскаго ис трубѣча всеволодъ брата ѥго ѡлговичь с҃тославъ из рыльска и черниговьская помочь
и внидоша в землю ихъ
половьци же оуслышавше поидоша рекуще
брат҃я наша избита и ѡц҃и наши
а друзии изъимани
а се нонѣ на нас҃ идут҃
послаша сѧ по всеи земли своєи
а сами поидоша к симъ
и ждаша дружины своея
а си к ним҃ идуть к вежамъ ихъ
они же не пустѧчи в вежѣ срѣтоша ихъ
а дружины не дождавъше и сступиша сѧ
и побѣжени бывше половци и биша и до вежь
множество полона взѧша жены и дѣти
и стояша на вежах҃ г҃ дн҃и веселѧ сѧ а рекуще
брат҃я наша ходили с ст҃ославомъ великим҃ кнѧзем҃
и били сѧ с ними зрѧ на переяславль
а ѡни сами к ним҃ пришли
а в землю ихъ не смѣли по них҃ ити
а мы в земли их҃ ѥсмы
и самѣхъ избили
а жены их҃ полонены
и дѣти оу насъ
а нонѣ поидемъ по них҃ за донъ
и до конца избьемъ ихъ
ѡже ны будет҃ ту побѣда идем҃ по них҃ и луку морѧ где же не ходили ни дѣди наши
а возмем҃ до конца свою славу и чть
а не вѣдуще бж҃ья строѥнья
а ѡстатокъ бьєных҃ тех҃ бѣжаша дружинѣ своєи гдѣ бѧху переже вѣсть послалии
сказаша имъ свою погыбель
ѡни же слышавше поидоша к ним҃
а по друзи послаша сѧ
и снѧша сѧ с ними стрѣлци
и биша сѧ г҃ дн҃и стрѣлци
а копьи сѧ не снимали
а дружины ѡжидаючи а к водѣ не дадуче имъ ити
и приспѣ к ним҃ дружина всѧ многоє множство
наши же видѣвше ихъ оужасоша сѧ
и величанья своѥго ѿпадоша не вѣдуще гл҃емаго пр҃ркмъ
нѣс҃ чл҃вку мдрс҃ти ни єс҃ мужства ни єс҃ думы противу гс҃ви
изнемогли бо сѧ бѧху безводьємь
и кони и сами в знои и в тузѣ
и поступиша мало к водѣ
по г҃ дн҃и бо не пустили бѧху ихъ к водѣ
видѣвше ратнии ѹстремиша сѧ на нь
и притиснуша и к водѣ
и биша сѧ с ними крѣпко
и быс҃ сѣча зла велми
друзии конѣ пустиша к ним҃ съсѣдше
и кони бо бѧху под҃ ними изнемогли
и побѣжени быша наши гнѣвом҃ бж҃ьимъ
кнѧзи вси изъимани быша
а болѧре и велможа и всѧ дружина избита
а другая изъимана и та язвена
и възвратиша сѧ с побѣдою великою половцї
а ѡ наших҃ не быс҃ кто и вѣсть принеса за наше согрѣшеньє
гдѣ бо бѧше в нас҃ радос҃
нонѣ же въздыханье и плачь распространи сѧ
їсаїя бо пр҃ркъ гл҃ть
ги҃ в печали помѧнухом҃ тѧ
и прочая
и по[и]де путем҃ гость
ѡни же казаша рекуще
поидѣте по свою брат҃ю
а ли мы идем҃ по свою брат҃ю к вам҃
кнѧзем҃ же всѣм҃ слышавше таку погыбель ѡ братьѣ своєи и до бояръ возпїша вси
и быс҃ плачь и стенаньє
ѡвѣмъ бо брат҃я избита и изъимана а другымь ѡци и ближикы
а кнѧзь ст҃ославъ посла по сн҃ы своѣ и по всѣ кнѧзи
и собраша сѧ к нему г кыєву
и выступиша г каневу
половци же оуслышавше всю землю русскую идуще бѣжаша за донъ
ст҃ославъ же слышавъ ихъ бѣжавших҃ възврати сѧ г кыѥву со всею кнѧзьѥю
и разидоша сѧ в страны своя
половци же оуслышавше ихъ ѿшедших҃ гнаша ѡтаи к переяславлю
и взѧша всѣ городы по сулѣ
и оу переяславлѧ биша сѧ весь дн҃ь
володимеръ же глѣбовичь видѣ ѡстрогъ взимаем҃
выѣха из города к ним҃ в малѣ дружинѣ
и потче к ним҃
и биша сѧ с ними крѣпко
и ѡбиступиша кнѧзѧ злѣ
и видѣвше горожане изнемагающе своих҃ и выринуша сѧ из города и биша сѧ
ѡдва изотѧша кнѧзѧ боденого треми копьи
а дружины много избьєно
и вбѣгоша в городъ и затвориша сѧ
а ѡни възвратиша сѧ со многым҃ полоном҃ в вежѣ
и по малых҃ дн҃хъ оускочи игорь кнѧзь оу половець
не ѡставить бо гс҃ь праведнаго в руку грѣшничю
ѡчи бо гс҃ни на боящая сѧ ѥго
а оуши ѥго в мл҃тву ихъ
гониша бо по нем҃ и не ѡбрѣтоша єго
яко ж҃ и саоулъ гони дв҃да но бъ҃ избави и тако и сего бъ҃ избави из руку поганых҃
а ѡни вси держими бѧху твердо и стрегоми и потвержаѥми многими желѣзы и казньми
се же и здѣя сѧ грѣх҃ ради наших҃ зане оумножиша сѧ грѣси наши и неправды
бъ҃ бо казнить рабы своя напастьми различьными ѡгнемь и водою и ратью и иными различными казньми
хрс҃ьянину бо многыми напастьми внити въ црс҃тво нбс҃ноє
согрѣшихом҃
казними ѥсмы
яко створихом҃ тако и прияхом҃
но кажет ны добрѣ гс҃ь нашь
но да никто же можеть рещи яко ненавидит҃ нас҃ бъ҃
не буди то
кого тако любить бгъ҃ яко же ны възлюбилъ є и възнеслъ є
и стрс҃ть приятъ нас҃ ради да ны избавить ѿ неприязни
ѿ гостѧтꙑ къ васильви
ѥже ми отьць даѧлъ и роди съдаѧли а то за нимь
а нꙑнѣ водѧ новѹю женѹ а мънѣ не въдасть ничьтоже
избивъ рѹкꙑ пѹстилъ же мѧ а инѹю поѧлъ
доеди добрѣ сътворѧ
ѿ бориса ко ностасии
како приде сѧ грамота тако пришли ми цоловѣкъ на жерепцѣ зане ми здѣсе дѣлъ много
да пришли сороцицю
сороцицѣ забꙑле
грамота ѡтъ жизномира къ микѹле
кѹпилъ еси робѹ плъскове
а нꙑне мѧ въ томъ ѧла кънѧгꙑни
а нꙑне сѧ дрѹжина по мѧ порѹчила
а нꙑне ка посъли къ томѹ мѹжеви грамотѹ ели ѹ него роба
а се ти хочѹ
коне кѹпивъ и кънѧжъ мѹжъ въсадивъ та на съводꙑ
а тꙑ атче еси не възалъ кѹнъ техъ а не емли ничътоже ѹ него
ѿ есифа к ънфиму
чтъ пришле ѿ маркь к тобѣ людии ѡлькса или къ жене мъѥи ѿвѣцаи ѥму такъ
какъ ѥси дъкънчалъ марке съ мнъю мнѣ вꙑѥхати на петръво дн҃е к тобѣ и росмътрити сьла своѥгъ
тъбѣ ръже свъѧ снѧти
а мнѣ накладꙑ твоѥ дати
а истина дана
а четъ ѡмьшѣ пришлю и вꙑ имъ къне мъи голубꙑи даите съ людми да те съхѣ не кладе
а не възме и вꙑ во стадъ пустите педъ людми
пусти на немъ тѧжѧ а не на мнѣ
а ѧзо сѧ саме с нимо ꙋведаю
п]о[клѣп]ает[ь сего м҃:ми рѣзанами
а замъке кѣле
а двьри кѣлѣ
а господарь въ не тѧжѣ не дѣе
а продаи клеветьника того
а ѹ сего смьръда въз[ѧти] еп҃ѹ
смьрьди побити клеветьник[а
г]р[амота] ѡ[тъ гю]р[ьг]ѧ к[ъ о[ть]чеви и къ матери
продавъше дворъ идите же сѣмо смольньску ли кꙑевѹ ли
дешеве ти хлебе
али не идете а присъте ми грамотичу сторови ли есте
ѿ сьмъка къ кѹлотъкѣ
оже то ѥси казале несъдѣ вѣверичь тихъ дѣлѧ коли то еси приходиле въ рѹсь съ лазъ[в]къмъ тъгъдъ възѧле ѹ мене лазъвке переѧславьлѣ
ѿ василѧ къ ростих[ѫ
продаите половъи конь
а ризьи кърините въ [х]лѣвъ
а бѫръръи напишите
нарѧдите же мѫжь
въложите же д҃ рзнѣ
несъдицеви полъ пѧтѣ рѣза[нѣ
а мъ]нѣ еси въдале дъвѣ кѹнѣ
цьто же за м[ъною твориши [за] мъною осмь кѹнъ и гривьна
поиди же въ горо[дъ
мо]гѹ сѧ съ тобою ѧти на водѹ
ѿ моисе]ѧ ко спирокѹ
оже ти не возѧло матее капи воложи ю со прѹсомо ко мне
ѧзо ти олово попродале и свинеце и клепание вохо
ѹже мне не ехати во сѹжедале
воскѹ кѹпленꙑ г пи
а тобе поити сѹда
воложи олова со цетꙑри безмене полотенеца со дова цереленаѧ
а кѹнꙑ прави со проста
ѿ братѧтѣ къ нежилѹ
поиди сѹнѹ домовь
свободне еси
паки ли не идеши а послѹ н тѧ ѧбьтьникъ
ѧ заплатиль к҃ гр҃внъ
а тꙑ свбонь
ѿ ане покло ко климѧте
брате господине попецалѹи о моемо орѹдье коснѧтинѹ
а нꙑне извета емѹ людеми како
еси возложило порѹкѹ на мою сестрѹ и на доцерь еи
назовало еси сьтрѹ мою коровою и доцере блѧдею
а нꙑнеца ѳедо прьехаво ѹслꙑшаво то слово и вꙑгонало сетрѹ мою и хотело потѧти
а нꙑнеца господине брате согадаво со воелавомо молови емѹ тако
еси возложило то слово
такоко доведи
аже ти возомолови коснѧтино дала рѹкѹ за зѧте тꙑ же браце господине молови емо тако
оже бѹдѹ люди на мою сьтрѹ оже бѹдѹ люди при комо бѹдѹ дала рѹкѹ за зѧте то те ѧ во вине
тꙑ пако брате испꙑтаво которое слово звело на мѧ и порѹкѹ а бѹдѹ люди на томо тобе не сетра а мѹжеви не жена
тꙑ же мѧ и потени не зерѧ на ѳедора
и даѧла моѧ доци кѹнꙑ людеми с ꙑзветомо
а заклада просила
и позовало мене во погосто
и ѧзо прехала оже оно поехало проце а рекѧ тако
ѧзо солю д҃ дворѧно по гривене сьбра
покланѧние ѿ ефрѣма къ братѹ моемѹ исѹхиѣ
не распрашавъ розгнѣва сѧ мене
игѹмене не пѹстиле
а ѧ прашалъ сѧ нъ посълалъ съ асафъмь къ посадьникѹ медѹ дѣлѧ
а пришьла есвѣ оли звонили
а чемѹ сѧ гнѣваеши
а ѧ вьсьгда ѹ тебе
а соромъ ми оже ми лихо мълвлѧше
и покланѧю ти сѧ братьче мои то си хотѧ мълви
тꙑ еси мои а ѧ твои
покланѧние ѿ домажира ко ѧковѹ
ѧ ѹ тебе слꙑшѹ цето тꙑ моловише
оце е тобе н[е] годена а попровади ко моне сестрѹ
азъ бꙑле лони наделиле а нꙑне бꙑхо посолале
а нꙑне слꙑшю боленѹ сестрѹ
оце ю б҃о поемете а присоли соно ко моне со ее знатебою оте побѹде сꙑно у мене а ѧ сѧ имо потешѹ и посолю ю опѧте во городо
пакꙑ ли не ѹправише того а ѧ тѧ передамо свѧтее богородице ко нее же еси заходиле роте
покланѧние ѿ ѧнокѣ со сьлѧтою ко ѧринѣ
хоцьть ти твоего дѣтѧтиць
о св҃то жь ти еѣ хоцць
ажь хоцьши во брозѣ жь седь бꙋди
и ѧла есмо сѧ емꙋ по рꙋкꙋ ѧко тꙑ си мловила емꙋ тꙑ дни
придьши
томо дни поимꙋ
и нѣ ли ти тамо повоица а крьвоши присоли
а кодь ти мнѣ хльбь тꙋ и тобѣ
ѿ павъла из ростова къ братонѣжъкѹ
аже то лодиѧ присълана кꙑѧнинѧ обѣсти ѫ кънѧзѹ да ти не бѹде присловъѧ ни тобѣ ни павълови
къ тобѣ тришьдъ
а въ сю недѣлю цьтъ до мьнь зъла имееши оже е[с]и къ мънѣ н[ь при]ходилъ
а ѧзъ тѧ ес мѣла акꙑ братъ собѣ
ци ѹже ти есмь задѣла сълюци
а тобѣ вѣдѣ ѧко есть не годьнъ
аже бꙑ ти годьнъ то [из] оцью бꙑ сѧ вꙑтьрьго притькль
ци ти бѹдѹ задѣла своимъ бьзѹмьемь аже ми сѧ поцьньши насмихати а сѹдить б҃ъ [и] моѧ хѹдость
ѿ дроцили ко поникаропу
куплено ти рожи ѡсми на дсѧте полушоко
а пешеници е полушоко
а нинѧ намово нету
а бес куно не везюте
любо же присли кунꙑ любо же а смолови с кꙑмо любо е седе тите приеха возмете
а куплено по полу гривни роже
а пешеница по сороку бес куни
а на кони пришили ми в гривни серебра
а ѧ муже небогатое кланѧю сѧ
нама ти хотѧ ти по и҃ куну и по мородоки
грамота отъ їли ї отъ дъмитра пльсковѫ ко либинѫ ко мостокѣ
то ти мѧтьль въ поло гривьнѣ
ложьнике въ цетꙑри кѫнѣ
юбрѫсе въ трьї кѫнѣ
заѧле еси ѹ тьше трьї кѫнѣ
а въ томь шесть кѫно присъли
присъли же мою ї малѫю нитокѫ
ѣли не присолеши а рѫти тѧ хоцѫ
се илько пок[л епали т]и мѧ
а въходить мѧ погосте ротѣ
а не виновате есьмъ ни вѣк[ъ]шею
а посъли отрокъ на погостъ пер]е[дъ кꙑмъ бѹдеш]и въд[а]ле
грамота ѿ л]юдьславъ хотѣнѹ
присъли ми вѣверичѣ
оже ти свѣнѧ не пѹстѧ а присъли
ѿ кюрика и ѿ герасима к аноѳимѹ
про белѹ оже ѥсте не стороговале
то прислите со проста занода ѹ насо кѹплѧ есте беле
а про себе
оже бѹдьше порожне то бѹди к намо
а намо ксиноѳоноте измакле
а про сеи человеко
мꙑ ѥго не знаѥмо
а во томо божеꙗ волѧ и твоꙗ
ѿ носъка къ мѣстѧтѣ
заожеричъ отрокъ лони крили
сѹжъдалъцъ ходѹтиничъ възъми довѣ гривънѣ на намъ
сь грамота ѿ ѧриль ко онание
въ волости твоеи толико вода пити в городищѧньх
аже хоцьши ополош дворѧно абꙑ ша нь пакостил
ѿ радослава ко хотеславѹ
възми ѹ прасъла в҃ гривене и е҃ кѹно
ѧкове брате еби лежѧ ебехото аесово
поклонъ ѿ ностасьи къ гн҃у къ моѥи къ бъратьи
ѹ мене бориса в животѣ нѣтъ
какъ се гс҃до мною попецалуѥте и моими дѣтми
воспросилѣ правищикѣ оманта ростѧгале сь фипе с ꙑваномъ стоикомъ
виделе ѥсмь и цюле промежи филипомъ и ваномъ
дале филипе стоику г҃ рублѣ серебромъ и з҃ гривенъ кунъ и конь
а увѣдаѥт сѧ стоике в вири и с посадникомъ и с сочкꙑми
а то сѧ диꙗло сь седнѣ во велики дн҃ь
а то диꙗло сь на погостѣ на торгѣ
поклонъ ѿ шижнѧнъ и ѿ братиловиць гн҃у ꙗкову
поѥди гн҃е по свою верешь да ть гн҃е не гнеѥ
а нꙑнеца ѥсме гн҃е погибли
верешь позѧбла
сѣꙗти гн҃е не чего
а ѥсти такоже не чего
вꙑ гн҃е промежю собою исправꙑ не учините а мъ промежю вами погибли
поклонъ ѿ смена к невѣстъкѣ моѥ
аж[е будешь не помина[л]а ино у тебе солоду бꙑло
а солодъ ржанꙑи в потклѣтѣ
и тꙑ возми колобью
а мукѣ колко надобь
и тꙑ испеки в мѣру
а мѧсо на сѣньникѣ
а цто рубль дать игнату и тꙑ даи
поклонън ѿ смена ѿ ц]иха к сидору
какъ имешь продавать и тꙑ даи намъ ржи на полтину какъ людомъ поцнешь давать
а граммота к тобѣ с моимъ дѣтиною
поклонъ ко юрью и к миѯсиму ѿ всихъ сиротъ
цто ѥси даль намъ за клуцка за насъ не стоть
насъ продаѥть
и окрадони ѿ ного ѥсми
а лежи ни ѿ ного не ѿѥзде да
а ми ѥсми в томъ погибли
аже ѥму будьть сидить намамъ сили ниту сидити
а да намъ смирного чл҃вка
а на томъ тобѣ цоломъ
покланѧние ѿ игѹмение къ офросение
присли привитъкѹ и повои
ци ти многи повои а присли и до е҃ти повои
а ѧ нѹгене пецалѹ сѧ цереницами
постригати въборозе
томѹ даи попꙑтаи есте ли мафеї ѹ манастꙑри
ѿ савꙑ покланѧнее къ братьи и дрꙋжине
оставили мѧ бꙑли людье
да остать дани исправити бꙑло имъ до сени а по первомꙋ пꙋти послати и отъбꙑти проче
и заславъ захарьѧ въ в[ѣ]ре ꙋроклъ
не даите савѣ ни одиного песцѧ хотѧ на нихъ емати
самъ въ томь
а въ т]омь ми сѧ не исправилъ въборзѣ
ни къ вамъ ни т]ꙋ ти бꙑлъ
а въ томь есмь осталъ
по томь пришли смерди
ѿ аньдрѣѧ мꙋжь приѧли
и дане ѿѧли людье
и осьмь вꙑсѧгла что о тꙋдоре
порозꙋмѣите братье емꙋ даче что въ с[е емꙋ състане тѧгота тамъ и съ дрꙋжиною егъ
а се[л]ечѧномъ свомъ къ[н]ѧз[ь самъ отъ в]олокꙋ и отъ м]ъс[т]ѣ ꙋчѧстокѣ водале
а[ч]е ли ти брат[ь]е винꙑ л[ю]дье на мѧ не ищꙋ[ть а до[вѣд]ок[а бꙋд[е то же нꙑнеца радъ бꙑхъ послале грам]о[тꙋ
ѿ рьмьшѣ покланѧнье къ климѧ[тѣ и къ павьл[ꙋ
б҃ дѣлѧ котореи любо потрѹди сѧ до владꙑчѣ
съка[ж]ита владꙑчѣ мою обидѹ и мои бои желѣза
а ѧ емоу не дълъжьне ничимъже
и молю ва сѧ
покланѧние ѿ данила ко брату к ꙑгнату
брать попецѧли сѧ о мне
хожю ти наго
ни мѧт[л]ѧ ни иого цого
а прислꙑ мѧтьле рудаво а седе кунꙑ дам[о
а сомеци колико даси на сукне
а госпожа не придала
а уомилоседри с]ѧ брать
дае ми место зади
не на цеме сѧ кормити
и кланѧю ти сѧ
а вꙑ п]л[о]тници сѹще
а приставимъ вꙑ хоромъ рѹбити
и начѧ дьнѣпръ мьръзнѹти
и б]ѧше ꙗрославѹ мѹжь въ приꙗзнь ѹ ст҃опъ[л]ка
и посла к нѣмѹ ꙗрославъ но]щ[ью] отрокъ свои рекъ к нѣмꙋ
и рекъ к немѹ онь си
что тꙑ томѹ велиши творити
медѹ ма[ло в]арено а дрѹжинꙑ много
и рч҃е ѥмѹ мꙋжь тъ
рчи тако ꙗрославѹ
д[а че медꙋ мало а дрѹжинꙑ много да къ вечерѹ въдати
и разѹмѣ ꙗрославъ ꙗко въ нощи велить сѣци сѧ
и томь вече]ре перевози сѧ ꙗрославъ съ вои на дрѹгꙑи полъ дънѣпра
и ло]дь ѿринѹша ѿ берега
и тои нощи по[идо]ша на сѣцю
и рч҃е ꙗрославъ дрѹжинѣ
знаменаите сѧ
повиваите собе ѹбрѹсꙑ головѹ
и бꙑс҃ сечи злѣ
и до свѣта победиша ст҃опълка
и бѣжѧ ст҃опълкъ въ печѣнѣгꙑ
а ꙗрослав иде кꙑѥвꙋ и сѣде на столѣ оц҃ѧ своѥго володимира
и нача воѥ своѥ дѣлити
старостамъ по і҃ грв҃нъ а смердомъ по грв҃нѣ а новъгородьчемъ по і҃ всѣм
и ѿпꙋсти ꙗ домовь всѧ
въ лѣт҃ ҂ѕ҃ ф҃ к҃ е ꙗрославъ иде къ берестию и заложена бꙑс҃ ст҃аꙗ cофиꙗ кꙑѥвѣ
въ лѣт҃ ҂ѕ҃ ф к҃ и роди сѧ володимиръ сн҃ъ ѹ ꙗрослава
въ лѣт҃ ҂ѕ҃ ф к҃ ѳ побѣди ꙗрославъ брѧчислава
въ лѣт҃ ҂ѕ҃ ф҃ л҃ ѕ знамениѥ змиѥво на нб҃си ꙗви сѧ
въ лѣт҃ ҂ѕ҃ ф҃ м҃ е заложи ꙗрославъ город҃ кꙑѥвъ и црк҃въ ст҃ꙑѧ софиꙗ
въ лѣт҃ ҂ѕ ф҃ м҃ з осщ҃на бꙑс҃ црк҃ꙑ ст҃ꙑꙗ бц҃ѧ володимиромь
въ лѣт҃ ҂ѕ҃ ф҃ н҃ володимиръ иде на ѥмь съ новгородьци сн҃ъ ꙗрославль
въ лѣт҃ ҂ѕ҃ ф҃ н҃ а володимиръ иде на грькꙑ
въ лѣт҃ ҂ѕ҃ ф҃ н҃ в погрѣбена бꙑс҃ в҃ кн҃зѧ сн҃а ст҃ославлѧ ꙗропълъ ѡльгъ и крс҃тща кости ею
въ лѣт҃ ҂ѕ҃ ф҃ н҃ г съгорѣ ст҃аꙗ софиꙗ въ сѹб҃ по заѹтрьнии въ час҃ г҃ мс҃цѧ марта въ е҃і
въ то же лѣт҃ заложена бꙑс҃ ст҃аꙗ софиꙗ новѣгородѣ володимиромь кн҃зѣмь
въ лѣт҃ ҂ѕ҃ ф҃ н҃ и роди с҃ ст҃опълкъ
въ лѣт҃ ҂ѕ҃ ф҃ н҃ ѳ постави ꙗрославъ лариона рѹс҃на митрополит҃
въ лѣт҃ ҂ѕ҃ ф҃҃ ѯ҃ прѣстави сѧ володимиръ сн҃ъ ꙗрославль въ новѣгородѣ мс҃цѧ октѧбрѧ въ д҃
въ лѣт҃ ҂ѕ҃ ф҃ ѯ҃ в прѣстави сѧ ꙗрос҃въ
и сѣде изѧслав҃ кꙑѥвѣ на стл҃
въ лѣт҃ ҂ѕ҃ ф҃ ѯ҃ з вꙑсадиша сѹдислава ис порѹба
въ лѣт҃ ҂ѕ҃ ф҃ ѯ҃ и прѣстави сѧ игорь ꙗрославиць
въ лѣт҃ ҂ѕ҃ ф҃ ѯ҃ ѳ придоша половьци а҃ и побѣдиша всѣволода мс҃цѧ феѹрарѧ въ в҃
въ лѣт҃ ҂ѕ҃ ф҃ о҃ г почѧ всѣславъ рать дрьжѧти
и на западѣ ꙗви сѧ звѣзда велика
въ лѣт҃ ҂ѕ҃ ф҃ о҃ д приде всѣславъ и възѧ новъгородъ съ женами и съ дѣтми и колоколꙑ съима ѹ ст҃ꙑꙗ софиѥ
ѡ велика бѧше бѣда въ ч҃с тꙑи
и понекадила съима
въ лѣт҃ ҂ѕ҃ ф҃ о҃ е побѣдиша всѣслв҃а на немизѣ
томь же лѣт҃ ꙗша и на рши
въ лѣт҃ ҂ѕ҃ ф҃ о҃ ѕ гнѣвъ бж҃и бꙑс҃
придоша половци и побѣдиша рꙋсьскѹю землю
въ то ж҃ лѣт҃ вꙑсѣкоша кꙑꙗнѣ всѣслв҃а ис порꙋб҃
томь ж҃ лѣт҃ побѣди ст҃ослав҃ половце ѹ снъвьска
а изѧславъ бѣж҃ въ лѧх҃
въ лѣт҃ ҂ѕ҃ ф҃ о҃ з приде изѧславъ съ лѧхꙑ
а всѣслв҃ бѣжа полотьскѹ
и погоре подолиѥ
въ то ж҃ лѣт҃ осень мс҃цѧ октб҃ѧ въ в҃ г на ст҃го ꙗкова брт҃а гн҃ѧ въ пѧтнич҃ въ чѧс҃ ѕ҃ дн҃и опѧть приде все[славъ къ новѹгородѹ
новгородци же поставиша пълъкъ противѹ ихъ ѹ звѣринцѧ на къземли
и пособи б҃ъ глѣбѹ кн҃зю съ новгородци
о велика бѧше сѣцѧ вожѧномъ
и паде ихъ бещисльноѥ число
а самого кн҃зѧ ѿпѹстишѧ б҃а дѣлѧ
а на заѹтриѥ обрѣте сѧ крѣс҃ чс҃тнꙑи володимирь ѹ ст҃ѣи софиѥ новѣгородѣ при епс҃пѣ федоре
въ лѣт҃ ҂ѕ҃ ф҃ о҃ и роди сѧ ростислав҃
и цр҃кꙑ заложена бꙑс҃ ст҃го михаила манастꙑрь кꙑѥвѣ
въ лѣт҃ ҂ѕ҃҃ ф҃ п҃ пѣренесена бꙑс҃ бориса и глѣба съ льта вꙑшегородѹ
въ лѣт҃ ҂ѕ҃ ф҃ п҃ а заложена бꙑс҃ црк҃ꙑ печерьскаꙗ феодосомь игѹменомь
въ то ж҃ лѣт҃ прогнаста изѧслв҃а въ лѧх҃ ст҃ослав҃ и всѣволодъ
въ лѣт҃ ҂ѕ҃ ф҃ п҃ в прѣстави сѧ федосъ игѹменъ печерьскꙑи мс҃цѧ маиꙗ въ г҃
въ лѣт҃ ҂ѕ҃ ф҃ п҃ е прѣстави сѧ феѡдоръ архепс҃пъ новгородьскꙑи
въ лѣт҃ ҂ѕ҃ ф҃ п҃ ѕ бѣжа ольгъ тъмѹтороканю и приведе половче и побѣди всѣволода на съжицѧхъ
въ тож҃ лѣт҃ бꙑс҃ сѣцѧ ѹ чьрнигова
и ѹбьѥна бꙑс҃ в҃ кн҃зѧ изѧслав҃ и борїс҃
въ лѣт҃ ҂ѕ҃ ф҃ п҃ з ѹбиша за волокомь кн҃зѧ глѣба мс҃цѧ маиꙗ въ л҃
въ тож҃ лѣт҃ ѹбиша половчи романа
въ лѣт҃ ҂ѕ҃ ф҃ ч҃ ѕ сщ҃на бꙑс҃ цр҃кꙑ ст҃го михаила
въ лѣт҃ ҂ѕ҃ ф҃ ч҃ з сщ҃на бꙑс҃ цр҃кꙑ печерьскаꙗ іѡ҃амь митрополитомь
томьж҃ лѣт҃ прѣстави сѧ
въ лѣт҃ ҂ѕ҃ ф҃ ч҃ и приведе ꙗнъка митрополита скопьцѧ
въ тож҃ лѣт҃ сщ҃на бꙑт҃ црк҃кꙑ ст҃го михаила переꙗславли
въ лѣт҃ ҂ѕ҃ ф҃ ч҃ ѳ перенесоша игумена печерьскаго федоса въ манастꙑрь ис печерѣ
въ то ж҃ лѣт҃ прѣстави сѧ іѡ҃ скопечь митрополит҃
въ лѣт҃ ҂ѕ҃ х҃ наиде рана на полочѧнꙑ ꙗко нѣкако бѧше ходити ѹличѧмъ
да аще кто из ꙑстьбꙑ вꙑлезеть напрасно ѹбьѥнъ бꙑваше невидимо
въ лѣт҃ ҂ѕ҃ х҃ а прѣстави сѧ всѣволодъ
и сѣде ст҃ополкъ кꙑѥвѣ
въ т҃же лѣт҃ побѣдиша половчи ст҃опълка и мьстислав҃ на трьполи
въ лѣт҃ ҂ѕ҃ х҃ г иде ст҃опълкъ и володимиръ на дв҃да смольньскѹ и вдаша дв҃дѹ новъгородъ
въ тож҃ лѣт҃ придоша въ рѹсь прѹзи авгус҃ въ к҃ и
въ лѣт҃ ҂ѕ҃ х҃ е слепленъ бꙑс҃ василко
въ лѣт҃ ҂ѕ҃ х҃ ѳ прѣстави сѧ всѣслав҃ полочьскꙑи кн҃зь
въ лѣт҃ ҂ѕ҃ х҃ а идоша всѧ брат҃ꙗ рѹсьскꙑꙗ землѧ на половьцѣ на сѹтѣнь и побѣдиша ꙗ и кн҃зѧ ихъ имѣниѥ заꙗша
семь же лѣт҃ побѣдиша ꙗрослава моръдва муромѣ
въ то же лѣт҃ заложиша цр҃ковь бл҃говѣщениѥ мьстислав҃ кн҃зь на городищи
въ лѣт҃ ҂ѕ҃ х в҃і приде никифоръ митрополитъ сѹрьскꙑи
въ лѣт҃ ҂ѕ҃ х҃ г҃і поставлени бꙑша еис҃пи лазорь мина амфилохии
томьж҃ лѣт҃ идоша въ ладогѹ на воинѹ и погорѣша хороми ѿ рѹчиꙗ мимо славьно до ст҃го илиѥ
въ лѣт҃ ҂ѕ҃ х҃ д҃і избиша половьче на дѹнаи
въ тож҃ лѣт҃ постриже сѧ ст҃оша кн҃зь сн҃ъ дв҃двъ цьрнїговѣ тьсть всѣволожь
въ лѣт҃ ҂ѕ҃ х҃ е҃і трѧсе сѧ землѧ въ е҃ феврарѧ
въ лѣт҃ ҂ѕ҃ х҃ ѕ҃і прѣстави сѧ архїепс҃пъ новъгородьскꙑи никита мс҃цѧ генварѧ въ л҃
а на веснѹ почѧшѧ пьсати ст҃ѹю софию стѧжѧниѥмь ст҃го влд҃кꙑ
въ лѣт҃ ҂ѕ҃ х҃ з҃і бꙑс҃ вода велика въ дьнѣпри и въ деснѣ и въ припетѣ
и концѧша трьпезницю печерьскаго манастꙑрѧ
въ тож҃ лѣт҃ заложена бꙑс҃ цр҃кꙑ кн҃змь ст҃опълкомь кꙑевѣ
въ лѣт҃ ҂ѕ҃ х҃ и҃і приде архепс҃пъ іѡ҃а въ новъновъгородъ мс҃цѧ декб҃ѧ въ к҃
въ лѣт҃ ҂ѕ҃ х҃ ѳ҃і иде ст҃опълкъ володимиръ дв҃дъ и всѧ землѧ просто рѹс҃скаꙗ на половьце и побѣдиша ꙗ и възѧшѧ дѣти ихъ и городъ по дънови сѹртовъ и шарѹкань
тъгда же погорѣ подолье кꙑѥвѣ и цьрниговъ и смолньскъ и новъгородъ
томьже лѣт҃ прѣстави сѧ і҃ѡ епс҃пъ черниговьскꙑи
томьж҃ лѣт҃ ходи мьстислав҃ на очелѹ
въ лѣт҃ ҂ѕ҃ х҃ к҃ а ходи ꙗрослав҃ на ꙗтвѧгꙑ сн҃ъ ст҃опълчь и пришьдъ съ воиинꙑ поꙗ дъчерь мьстиславлю
томьж҃ лѣт҃ прѣстави сѧ ст҃опълкъ
а володимиръ сѣдѣ на столѣ кꙑѥвѣ
въ се же лѣт҃ прѣстави сѧ дв҃дъ игоревиць
семь ж҃ лѣт҃ побѣди мьстислав҃ на борѹ чюдь
въ тож҃ лѣт҃ заложена бꙑс҃ цр҃кꙑ новегородѣ ст҃го николꙑ
въ тож҃ лѣт҃ погорѣ онъ полъ на сеи же сторонѣ городъ кромьнꙑи
ѿ лѹкинъ пож҃ръ
въ лѣт҃ ҂ѕ҃ х҃ к҃ в прѣстави сѧ ст҃ослав҃ переѧславли
въ тож҃ лѣт҃ поставиша фектиста епс҃па чьрнигов[у
въ лѣт҃ ҂ѕ҃ х҃ к҃ г съвъкѹпиша сѧ брат҃ꙗ вꙑшегородѣ володимиръ ольгъ дв҃дъ и в[сѧ рѹсьскаꙗ землꙗ и ост҃иша црк҃вь камꙗнѹ маиꙗ въ а҃ а въ в҃ перенесоша бориса и глѣба индикта въ и҃
въ тож҃ лѣт҃ бꙑс҃ знамениѥ въ с[олнци ꙗкоже погꙑбе
а на осень прѣстави сѧ ольгъ сн҃ъ ст҃ославл[ь авгꙋс҃ въ а҃
а новѣгородѣ измьроша конѧ всѧ ѹ мьстислава и ѹ дрѹжинꙑ ѥго
том҃же лѣт҃ заложи воигость црк҃вь ст҃го федора тирона априлѧ въ к҃ и
въ лѣт҃ ҂ѕ҃ х҃ к҃ д иде мьстиславъ на чюдь с новгородьци
и възѧ медвѣжю головѹ на м҃ стх҃ъ
въ т҃ож лѣт҃ мьстиславъ заложи новъгородъ болии пьрваго
том҃же лѣт҃ павьлъ посадникъ ладожьскꙑи заложи ладогѹ городъ камѧнъ
въ лѣт҃ ҂ѕ҃ х҃ к҃ е иде мьстиславъ кꙑѥвѹ на столъ из новагорода марта въ з҃і
а сн҃ъ посади новѣгородѣ всѣволода на столѣ
въ т҃же лѣт҃ бꙑс҃ знамениѥ новѣгородѣ въ ст҃ѣи софии ѿ грома мс҃цѧ маиꙗ въ д҃і въ час҃ і҃ вечерню поющимъ
ѥдинъ ѿ дьꙗкъ зараженъ бꙑс҃ ѿ грома а клиросъ вьсь съ людьми падоша ници нъ живи бꙑша
а на вечеръ бꙑс҃ знамениѥ въ лѹнѣ
въ тож҃ лѣт҃ игуменъ антонъ заложи црк҃вь камѧнѹ ст҃ꙑꙗ бц҃ѧ манастꙑрь
въ се ж҃ лѣт҃ прѣстави сѧ добрꙑна посадникъ новгородьскꙑи декб҃ѧ въ ѕ҃
въ лѣт҃ ҂ѕ҃ х҃ к҃ ѕ прѣстави сѧ дъмитръ зивидиць посадникъ новъгородьскꙑи иѹлѧ въ ѳ҃ посадникъ новъгородьскꙑи посадницѧвъ з҃ мс҃ць одинѹ
томьж҃ лѣт҃ приведе володимиръ съ мьстиславомь всѧ боѧрꙑ новгородьскꙑꙗ кꙑѥвѹ и заводи ꙗ къ чс҃тьномѹ хс҃ѹ
и пѹсти ꙗ домовь а инꙑꙗ ѹ себе остави
и разгнѣва сѧ на тꙑ оже то грабили даньслава и ноздрьчю и на сочьскаго на ставра
и затоци ꙗ всѧ
въ лѣт҃ ҂ѕ҃ х҃ к҃ з заложи кюрьꙗкъ игѹменъ и кн҃зь всѣволодъ црк҃вь камѧнѹ манастꙑрь ст҃го георгиꙗ новѣгородѣ
въ тоже лѣт҃ прѣстави сѧ къснѧтинъ мосѣовиць посадникъ
томьж҃ лѣт҃ съвѣршена бꙑс҃ чрк҃ꙑ антонова ст҃аꙗ бц҃ѧ новѣгородѣ
въ лѣт҃ ҂ѕ҃ х҃ к҃ и приде борисъ посадницитъ въ новъгородъ
въ лѣт҃ ҂ѕ҃ х҃ л҃ прѣстави сѧ мьстиславлѧꙗ хрьстина
томьж҃ лѣт҃ ожени сѧ мьстиславъ кꙑѥвѣ
поѧ дмитровьнѹ новѣгородѣ завидицѧ
въ лѣт҃ ҂ѕ҃ х҃ л҃ а ожени сѧ всѣволодъ сн҃ъ мьстиставль новѣгородѣ
въ тож҃ лѣт҃ паде сѧ црк҃ꙑ ст҃го михаила переѧславли
а на веснѹ ходи всѣволодъ съ новгородьци на ѥмь въ вѣликоѥ говениѥ и побѣди ꙗ
нъ лютъ бѧше пѹть оже кѹплѧхѹ по ногатѣ хлѣбъ
въ лѣт҃ ҂ѕ҃ х҃ л҃ в мс҃цѧ авгѹс҃ въ а҃і дн҃ь передъ вечернею почѧ ѹбꙑвати слнц҃ѧ
и погꙑбе всѣ
о великъ страхъ и тьма бꙑс҃
и звѣздꙑ бꙑша и мс҃ць
и пакꙑ начѧ прибꙑвати и въ бързѣ напълни сѧ
и ради бꙑша вси по градѹ
въ лѣт҃ ҂ѕ҃ х҃ л҃ г престави сѧ володимиръ великꙑи кꙑѥвѣ сн҃ъ всѣволожь
а сн҃а ѥго мьстислава посадиша на столѣ оц҃и
въ тож҃ лѣт҃ бѧше бѹрѧ велїка съ громомь и градомь
и хоромꙑ раздьра и съ божниць вълнꙑ раздьра
стада скотинꙑ истопи въ волховѣ а дрѹгꙑꙗ одва переимаша живꙑ
томьж҃ лѣт҃ испьсаша божницю антоновѹ
въ тож҃ лѣт҃ посадиша на столѣ всѣволода новгород҃
въ лѣт҃ ҂ѕ҃ х҃ л҃ д ходи всѣволодъ къ оц҃ю кꙑѥвѹ
и приде опѧть новѹгородѹ на столъ мс҃цѧ феврарѧ въ к҃ и
въ тож҃ лѣт҃ въдаша посадницъство мирославѹ гюрѧтиницю
въ лѣт҃ ҂ѕ҃ х҃ л҃ е заложи црк҃вь камѧнѹ ст҃го іѡ҃а всѣволодъ новѣгородѣ на петрѧтинѣ дворѣ въ имѧ сн҃а своего
въ тож҃ лѣт҃ паде метꙑль гѹстъ по земли и по водѣ и по хоромомъ по в҃ нощи а по д҃ дн҃и
томьж҃ лѣт҃ обложи трьпезницю камѧнѹ антонъ игуменъ новегородѣ
томьж҃ лѣт҃ вода бѧше велика въ волховѣ
а снѣгъ лежа до ꙗковлѧ дн҃и
а на осень ѹби морозъ вьрьшь всю и озимицѣ
и бꙑ голодъ и цересъ зимѹ
ръжи осминка по полугрв҃нѣ
въ лѣт҃ ҂ѕ҃ х҃ л҃ ѕ прѣстѣстави сѧ игѹменъ кюрьꙗкъ ст҃ого георгиꙗ
томьж҃ лѣт҃ прѣстави сѧ іѡ҃а сн҃ъ всѣволожь вънѹкъ мьстиславль априлѧ въ ѕ҃і
въ тож҃ лѣт҃ въдаша посадницьство новѣгородѣ завидѹ дмитровицю
въ се же лѣт҃ лютѣ бѧше
осминъка ръжи по грв҃нѣ бѧше
и ꙗдѧху люди листъ липовъ корѹ березовѹ
инии молиць истълъкше мѧтѹце съ пелъми и съ соломою
инии ѹшь мъхъ конинѹ
и тако дрѹгꙑмъ падъшимъ ѿ глада трѹпиѥ по ѹлицѧмъ и по търгѹ и по путьмъ и всюдѹ
наꙗша наимитꙑ возити мьртвьцѧ из города
а смородъмь нелга вꙑлести
тѹга бѣда на всѣхъ
оц҃ь и мт҃и чадо своѥ въсажаше въ лодью даромь гостьмъ
и тако по грѣхомъ нашимъ погꙑбе землѧ наша
въ сеж҃ лѣт҃ вода бѧше велика въ волхове и хоромъ много сноси
и кнз҃ь полотьскꙑи ѹмре борисъ всеславиць
и завидъ посадникъ новгородьскꙑи ѹмре дъмитровиць
въ лѣт҃ ҂ѕ҃ х҃ л҃ з въниде ис кꙑѥва данилъ посадницитъ новѹгороду
въ лѣт҃ ҂ѕ҃ х҃ л҃ и иде всѣволодъ съ новгородьци на чюдь зимѣ въ говениѥ
и самꙑ исеце а хоромꙑ пожьже а женꙑ и дети приведе домовь
въ тож҃ лѣт҃ ходи кꙑѥвѹ къ оц҃ю
въ тож҃ лѣт҃ коньцѧ црк҃вь ст҃го і҃ѡ
и сами истопоша и товаръ
а дрѹзии вꙑлезоша нъ нази
а из дони придоша сторови
въ се ж҃ лѣт҃ ѿвьрже сѧ архепс҃пъ і҃ѡ новагорода
и поставиша архепс҃па нифонта мѹжа ст҃а и зѣло боꙗщѧ сѧ ба҃
и приде новѹгородѹ мс҃цѧ генъ҃врѧ в а҃ дн҃ь на ст҃го васильꙗ на обедьнюю
а петрилѹ даша посаднїцатъ новѹгородѹ
въ лѣт҃ ҂ѕ҃ х҃ л҃ ѳ бꙑс҃ знамениѥ въ слнц҃и въ вечернюю марта въ л҃
томьже лѣт҃ на зимѹ иде всѣволодъ на зимѹ на чюдь
и створи сѧ пакость велика
много добрꙑхъ мужь избиша въ клинѣ новъгородьць мс҃цѧ генъварѧ въ к҃ г въ сѹботѹ
тъгда же антона игѹменомь нифонтъ архепс҃пъ постави
въ лѣт҃ ҂ѕ҃ х҃ м҃ прѣстави сѧ мьстиславъ кꙑѥвѣ володимириць апрл҃ꙗ въ д҃і
а ꙗропълкъ седе на столѣ брат҃ мьстиславль
въ се ж҃ лѣт҃ ходи всѣволодъ въ рѹсь переꙗславлю повелениѥмь ꙗропълцемъ а целовавъ крс҃тъ къ новгородцемъ ꙗко
хоцю ѹ васъ ѹмерети
и рч҃е гюрги и андрѣи
се ꙗропълкъ брат҃ наю по смр҃ти своѥи хощеть дати кꙑѥвъ всеволодѹ братанѹ своѥму
и вꙑгониста и ис переꙗславлѧ
и приде опѧть новѹгородѹ
и бꙑс҃ въстань велика въ людьхъ
и придоша пльсковици и ладожане новѹгородѹ
и вꙑгониша кн҃зѧ всѣволода из города
и пакꙑ съдѹмавъше въспѧтиша и ѹстьꙗхъ
а мирославѹ даша посадьницѧти въ пльскове а рагѹилови въ городѣ
въ лѣт҃ ҂ѕ҃ х҃ м҃ а бꙑс҃ знаменїѥ въ слн҃ци прѣдъ вечернею
и томьже лѣт҃ обновиша мостъ цересъ волхово рѹшивъше
и црк҃ви сърѹбиша в҃ деревѧнѣ на търговищи стѹ҃ю бц҃ю и ст҃ого георгиꙗ при кнз҃и всеволодѣ
томьж҃ лѣт҃ на зимѹ иде вьсеволодъ съ новгородьци на чюдь
и възѧ городъ гюргевъ на памѧт҃ ст҃го никифора феврар҃ въ ѳ҃ дн҃ь
въ лѣт҃ ҂ѕ҃ х҃ м҃ з приде гюрги кн҃зь и сѹждалѧ смольньску и зваше новгородьце на кꙑевъ на всѣволодка
и не послѹшаша ѥго
и тъгда бѣжа ростиславъ смольньскѹ къ оц҃ю из новагорода септ҃брѧ а҃ сѣдѣвъ въ новѣгородѣ и҃ лѣт и д҃ мс҃цѣ
и разгнѣва сѧ гюрги
идѧ опѧт҃ сѹждалю възѧ новꙑи търгъ
и послаша сѧ новгородци кꙑевѹ по ст҃ослв҃а по олговицѧ заходивъше ротѣ
и бѣ мѧтежь новѣгородѣ
а ст҃ослав҃ дълго не бѧше
въ тож҃ лѣт҃ въниде кнз҃ь ст҃ослав҃ олговиць новѹгородѹ
и сѣдѣ на столѣ мс҃цѧ декб҃ѧ въ к҃ е
въ лѣт҃ ҂ѕ҃ х҃ м҃ и въ к҃ марта бꙑс҃ знамениѥ въ слн҃чи
и толико оста ѥго ꙗкоже бꙑваѥть мс҃ць д҃ дн҃ии
и пакꙑ до захода напълни сѧ
въ тож҃ лѣт҃ потоциша кꙑѥвѹ къ всѣволодѹ къснѧтина микѹлъцицѧ и пакꙑ по немь инѣхъ мѹж҃ ѕ҃ оковавъше полюда къснѧтиницѧ дьмьꙗна инѣхъ колико
въ лѣт҃ ҂ѕ҃ х҃ м҃ ѳ април҃ въ а҃ бꙑс҃ знамениѥ на нб҃си дивьно велми ѕ҃ крѹговъ г҃ около слн҃цѧ а кроме слнц҃ѧ дрѹгꙑꙗ г҃ великꙑ и стоꙗ близъ не весь дн҃ь
въ тож҃ лѣт҃ придоша ис кꙑѥва ѿ всѣволода по брат҃ ст҃ослав҃ вести кꙑѥ
а сн҃а моѥго рч҃е приимите собе кнз҃ѧ
и ꙗко послаша епс҃па по сн҃а ѥго и много лепьшихъ людии а ст҃ослав҃ реша
а тꙑ пожиди брат҃
то ж҃ поидеши
онъ же ѹбоꙗвъ сѧ новгородьць чи прѣльстивъше мѧ имѹть и бежа отаи въ ноць
ꙗкѹнъ съ нимь бежа
и ꙗкѹна ꙗша на плисѣ
и приведъше и семо съ брат҃мь его прокопьѥю малꙑ не до смерти обнаживъше ꙗко мт҃и роділа и съверша и съ моста
нъ б҃ъ избави
прибрьде къ бѣрегѹ
и боле ѥго не биша
нъ възѧша ѹ него ҂а҃ грв҃нъ а ѹ брт҃а ѥго р҃ грвн҃ъ
такоже и ѹ инѣхъ имаша
и затоциша ꙗкѹна въ чюдь съ братомь оковавъше и рѹцѣ къ шьи
и последь приведе ꙗ къ собе гюрги и женꙑ ѥꙗ из новагорода
и ѹ себе ꙗ дьржаше въ млс҃ти
и разгнѣва сѧ всеволодъ и приꙗ слꙑ всѧ и епс҃па и гость
и сѣдѣша новгородци бес кнѧзѧ ѳ҃ мс҃ць
и призваша и сѹждалѧ сѹдилѹ нежату страшка оже бѣхѹ бѣжали из новагорода ст҃ослав҃ дѣлѧ и ꙗкѹна
и даша посадницьство сѹдилѹ новѣгородѣ
и послаша по гюргѧ по кнз҃ѧ сѹждалю
и не иде
нъ посла сн҃ъ свои ростислав҃ оже тои преж҃ бꙑлъ
въ тож҃ лѣт҃ въниде ростислав҃ гюргевиць новѹгородѹ на стол мс҃цѧ ноꙗбрѧ въ к҃ ѕ
въ лѣт҃ ҂ѕ҃ х҃ н҃ епс҃пъ и кѹпьце и слꙑ новгородьскꙑꙗ не пѹщахѹ из рѹси
и они не хотѧхѹ иного кн҃зѧ развѣ ст҃опълка
и въда имъ ст҃опълка и своѥю рѹкѹ въротивъ сѧ гюрги оже пѹстилъ сн҃ъ свои новѹгородѹ
и ѹслꙑшаша новѣгородѣ ꙗко ст҃опълкъ идеть къ нимъ съ всѣми людьми ихъ и ꙗша ростислав҃ и въсадиша въ епс҃пль дворъ сѣдѣвъша д҃ мс҃ці
въ тож҃ лѣт҃ въниде ст҃опълкъ новѹгородѹ ѳ҃і април҃
и пѹстїша ростислав҃ къ оц҃ю
въ тож҃ лѣт҃ приходиша ѣмь и воѥваша область новгородьскѹю
избиша ꙗ ладожане у҃ и не пустиша ни мѹж҃
въ тож҃ лѣт҃ приходи свьискеи кнз҃ь съ епс҃помь въ ѯ҃ шнекъ на гость иже и заморьꙗ шли въ г҃ лодьꙗхъ
и биша сѧ
не ѹспеша ничтоже
и ѿлѹчиша ихъ г҃ лодьѥ
избїша ихъ полѹтора ста
въ лѣт҃ ҂ѕ҃ х҃ н҃ а стоꙗше всѧ осенина дъждева ѿ гж҃ина дн҃и до корочюна
тепло дъжгь
и бꙑ вода велика вельми въ волхове и всюде
сено и дръва разнесе
озеро морози въ нощь
и растьрза вѣтръ и вънесе въ волхово и поломи мостъ
д҃ городнѣ отинѹдь бе знатбе занесе
въ тож҃ лѣт҃ ожени сѧ ст҃опълкъ новѣгородѣ
приведе женѹ из моравꙑ межи ржс҃твомь и крщ҃ниѥмь
въ тож҃ лѣт҃ ходиша корела на ѥмь
и ѿбѣжаша в҃ лоиву бити
въ лѣт҃ ҂ѕ҃ х҃ н҃ в дѣлаша мостъ вьсь цересъ волхово по стороне ветхаго новъ вьсь
въ тож҃ лѣт҃ погоре хълмъ вьсь и црк҃ꙑ ст҃го ильѥ
въ тож҃ лѣт҃ испьсаша чс҃тно притворꙑ всѧ въ ст҃ѣи софии новѣгородѣ архиепс҃пъ нифонтъ
тъгда ж҃ даша посадницьство нежатѣ твьрдѧтицю
въ тож҃ лѣт҃ съвѣршиша црк҃вь камѧнѹ ст҃ѣи бц҃и на търговищи новегородѣ
въ тож҃ лѣт҃ постави мѧ поп҃мь архепс҃пъ ст҃ꙑи нифонтъ
въ лѣт҃ ҂ѕ҃ х҃ н҃ г стоꙗста в҃ нед҃ пълне ꙗко искрѧ гѹце теплѣ велми переже жатвꙑ
потомь наиде дъжгь ꙗко не видехомъ ꙗсна дн҃и ни до зимꙑ
и много бꙑ ѹимѣ житъ и сѣна не ѹдѣлаша
а вода бꙑ больши третьꙗго лѣт҃ на тѹ осень
а на зимѹ не бꙑс҃ снѣга велика ни ꙗсна дн҃и и до марта
въ тож҃ лѣт҃ ѹтопоста в҃ поп҃
и не да епс҃пъ надъ нима пѣти
въ тож҃ лѣт҃ заложиша црк҃вь камѧну на смѧдинѣ борис҃ и глѣб҃ смольньс҃
томьж҃ лѣт҃ ходиша всѧ рѹс҃ска землѧ на галиць и много попѹстиша облас҃ ихъ а города не възѧша ни одїного и воротиша сѧ
ходиша же и из новагорода помочьѥ кꙑꙗномъ съ воѥводою неревиномь и воротиша сѧ съ любъвью
въ лѣт҃ ҂ѕ҃ х҃ н҃ д прѣстави с҃ въ рѹс҃ всѣволодъ мс҃цѧ июлѧ
и сѣдѣ на столѣ ѥго брат҃ игорь
и сѣдѣ в҃ нед҃
и негодовахѹть ѥго люд҃ьѥ и въздаша вѣсть къ изѧславѹ мьстислав҃чю переꙗславлю
и приде съ вои и биша сѧ
и поможе б҃ъ изѧслав҃
и сѣде изѧслав҃ на стол҃
и игорѧ самого ꙗша е҃ дн҃ь по побоищ[ї и порѹбиша и
а на осень вꙑмоли сѧ постричь сѧ
и постриже сѧ
тъгда же даша посадницьство костѧнтинѹ микѹлъцицю и ѹ нѣжатѣ отьмъше
томьж҃ лѣт҃ съдѣлаша д҃ цркв҃и ст҃ѹю мч҃ен[ї бориса и глѣба в[ъ грд҃ѣ стг҃о пр[р҃к ильѥ и ст҃ѹю апс҃лѹ петра и павла на хълмѣ и ст҃ѹю безмздьникѹ козмѹ и дамиꙗна
въ лѣт҃ ҂ѕ҃ х҃ н҃ е на осень ходи ст҃опълкъ съ всѣю областию новъгородьскою на гюргѧ хотѧ на сѹждаль
и воротиша сѧ на новемь търгѹ распѹтьꙗ дѣлѧ
томьж҃ лѣт҃ прѣстави сѧ зимѣ костѧнтинъ посадникъ
и даша сѹдїлови иванковицю опѧть
тъгда ж҃ ѹмре онтонъ игѹменъ
въ тож҃ лѣт҃ вдаша игѹменьство андреѥви по онтонѣ
томьж҃ лѣт҃ ѹбиша игорѧ кнз҃ѧ олговицѧ кꙑѧнѣ
въ лѣт҃ ҂ѕ҃ х҃ н҃ ѕ бꙑс҃ дъжгь съ градомь июнѧ въ к҃ з в нед҃
и зажьже гром҃ црк҃вь ст҃ꙑꙗ бц҃ѧ въ звериньци манастꙑрь
въ тоже лѣт҃ ходи архепс҃пъ нифонтъ сѹждалю мира дѣлѧ къ гюргеви
и приꙗтъ и съ любъвью гюрги и црк҃вь ст҃и ст҃ѣи бц҃и великꙑмь сщн҃иемь и новотържьцѣ всѣ вꙑправи и гость всь цѣлъ и посла съ цьстию новѹгородѹ
нъ мира не дас҃
тоиж҃ осени присла и]зѧслав҃ ис кꙑѥва сн҃а своѥго ꙗрослав҃ и приꙗша новгородьци
а ст҃опълка вꙑведе злобꙑ ѥго ради
и дасть ѥмѹ володимирь
тоиж҃ зимѣ приде изѧслав҃ новѹгородѹ сн҃ъ мьстиславль ис кꙑѥва
иде на гюргѧ ростовѹ съ новгородьци
и мъного воѥваша люд҃ѥ гюргево
и по волзѣ възѧша ѕ҃ городъкъ
оли до ꙗрославлѧ попѹстиша
а головъ възѧшѧ ҂з҃
и воротиша сѧ роспѹтиꙗ дѣлѧ
въ лѣт҃ ҂ѕ҃ х҃ н҃ з иде архепс҃пъ новъгородьскꙑи нифонтъ въ рѹс҃ позванъ изѧславомь и климомь митрополитомь
ставилъ бо ѥго бѧше изѧслав҃ съ епс҃пꙑ рѹс҃скꙑꙗ области не славъ цс҃рюград҃
а нифонтъ тако мълвлѧше
не достоинѣ ѥсть сталъ оже не блгс҃нъ ѥсть ѿ великаго сбора ни ставленъ
а онъ про то не бързо ѿрѧдивъ ѥго нъ посади и въ печерьстѣмь манастꙑри дондеже гюрги придеть
въ тож҃ лѣт҃ гюрги приде на кꙑѥвъ позванъ ст҃ослав҃мь олговицемь
и биша сѧ ѹ переꙗславлѧ
и переꙗславьци сѣдоша на щитѣ наѹцениѥмь гюргѧ
и сѣде гюрги кꙑѥвѣ а изѧславъ бѣжа володимирю
на тож҃ лѣт҃ идоша даньници новгородьстии въ малѣ
и ѹчювъ гюрги оже въ мале шли и посла кнз҃ѧ берладьскаго съ вои
и бивъше сѧ мало негде сташа новгородьци на островѣ
а они противѹ ставше начаша городъ чинити въ лодьѧхъ
идоша новгородьци к нимъ на третии дн҃ь и биша сѧ
и много леже обоихъ нъ сѹждальць бе щисла
на тѹже зимѹ придоша ѥмь на водь ратью нѣ въ тꙑсѧщи
и ꙋслꙑшавъше новгородьци любо въ ф҃ съ водью идоша по нихъ
и не ѹпѹстиша ни мѹж҃
тоиж҃ нощї бꙑс҃ знамениѥ въ лѹнѣ
всѧ погꙑбе
въ заѹтрьнюю пакꙑ напълни сѧ феѹрар
въ лѣт҃ ҂ѕ҃ х҃ н҃ и приде архепис҃пъ нифонтъ ис кꙑѥва пѹщенъ гюргемь кнз҃емь
и ради бꙑша люд҃ѥ новѣгородѣ
въ лѣт҃ ҂ѕ҃ х҃ н҃ ѳ победи изѧслав҃ съ вѧцеславомь гюргѧ ѹ переꙗславлѧ иꙋлѧ з҃і
на тѹж҃ зимѹ престави сѧ кнѧгꙑни изѧславлѧвлѧꙗ
въ тож҃ лѣт҃ архїепс҃пъ нифонтъ поби ст҃ѹю софию свиньцемь всю прѧмь извистию маза всю около
тъгда ж҃ създаша в҃ цркв҃и стг҃о василиꙗ и ст҃ѹю костѧнтина и мт҃ре ѥго ѥленꙑ
въ лѣт҃ ҂ѕ҃ х҃ ѯ҃ април҃ к҃ г загорѣ сѧ црк҃ꙑ ст҃го михаила въ сред҃ търгѹ
и много бꙑс҃ зла
и погорѣ всь търгъ и двори до рѹчьꙗ а семо до славьна
и црк҃вии съгоре и҃ а ѳ҃.ѧ варѧзьскаꙗ
въ лѣт҃ ҂ѕ҃ х҃ ѯ҃ а иде бо҃любивꙑи архепс҃пъ нифонтъ въ ладогѹ и заложи црк҃вь камѧнѹ ст҃го климента
в тож҃ лѣт҃ сърѹби аркадъ игуменъ црк҃вь ст҃ꙑꙗ бц҃ѧ ѹспениѥ и състави собе манастꙑрь
и бꙑс҃ крс҃тьꙗномъ прибежїще англ҃мъ радость а дьꙗволѹ пагѹба
въ лѣт҃ ҂ѕ҃ х҃ ѯ҃ в изгнаша новъгородици кн҃зѧ ꙗрослав҃ въ к҃ ѕ мр҃та и въведоша ростїслава сн҃а мьстиславлѧ април҃ въ з҃і
въ тож҃ лѣт҃ поставиша црк҃вь стг҃о савꙑ
въ тож҃ лѣт҃ прѣстави сѧ изѧслав҃ кꙑѥвѣ ноѧбра д҃і
тъгда ж҃ иде ростислав҃ из новагорода кꙑѥвѹ на столъ оставивъ сн҃а двд҃а новегородѣ
и възнегодоваша новгородци зане не створи имъ рѧдѹ нъ боле раздьра и показаша пѹть по немь снв҃и ѥго
тъгда послаш҃ влдк҃ѹ нифонта съ передьнїми мѹж҃ къ гюргеви по сн҃ъ и въвѣдоша мьстислава сн҃а гюргева генвр҃а въ л҃
тоиже зиме прѣстави сѧ вѧчеслав҃ кꙑѥвѣ
тъгда же иде ростислав҃ къ черниговѹ ис кꙑѥва сѣдевъ кꙑѥвѣ неделю а҃
и побѣдиша и прѣльстивъше
и сѣде изѧслав҃ двдв҃ць кꙑевѣ
въ лѣт҃ ҂ѕ҃ х҃ ѯ҃ г на вьрьбницю въниде кн҃зь гюрги кꙑѥвѹ и сѣде на столѣ
а изѧслав҃ избежѧ двдв҃ць цьрниговѹ
и приѧ гюрги сн҃вьць въ миръ съ любовью и волости имъ раздаꙗ достоинꙑꙗ
и бꙑс҃ тишина въ рѹсьстѣи земли
въ лѣт҃ ҂ѕ҃ х҃ ѯ҃ д вꙑгнаша новъгородьци сѹдила ис посадницьства
и потом҃ изгнании е҃.и дн҃ь ѹмре
и потом҃ даша посадницьство ꙗкѹнѹ мирославицю
тоиж҃ весне прѣстави с҃ архепс҃пъ нифонтъ април҃ въ к҃ а
шьлъ бѧше кꙑѥвѹ противѹ митрополита
инии же мнози глх҃ѹ ꙗко полꙋпивъ ст҃ѹю софию пошьлъ цс҃рюград҃
и много глх҃ѹ на нь нъ собе на грѣхъ
о семь бꙑ разѹмети комѹждо насъ
которꙑи епс҃пъ тако ѹкраси ст҃ѹю софию
притворꙑ испьса
кивотъ створи
и всю извънѹ ѹкраси
а пльскове ст҃го сп҃са црк҃вь създа камѧнѹ дрѹгѹю въ ладозѣ ст҃го климента
мьню бо ꙗко не хотѧ б҃ъ по грѣхомъ нашимъ дати намъ на ѹтехѹ гроба ѥго ѿведе и кꙑѥвѹ
и тамо прѣстави сѧ
и положиша и въ печерьскемь манастꙑри ѹ ст҃ѣи бц҃и въ печере
въ тож҃ лѣт҃ събра сѧ всь град҃
люд҃и изволиша собе епс҃пь поставити мѹж҃ бм҃ь избран҃ аркадиꙗ
и шьдъше всь народъ поꙗша и из манастꙑрѧ ѿ ст҃ꙑꙗ бц҃ѧ и кнз҃ь мьстиславъ гюргевиць и всь клиросъ ст҃ꙑꙗ софиѥ и вси поп҃ве городьстии игѹмени и церньци
и въвѣдоша и порѹчивъше епс҃пью въ дворѣ ст҃ꙑꙗ софиѥ дондеже придеть митрополитъ въ рѹс҃
и тъгда поидеши ставитъ сѧ
въ тож҃ лѣт поставиша заморьстіи црк҃вь свѧтꙑꙗ пѧтницѣ на търговищи
въ лѣт҃ ҂ѕ҃ х҃ ѯ҃ е бꙑс҃ котора зда въ людьхъ
и въсташа на кнз҃ѧ мьстислава на гюргевицѧ и начѧша изгонити из новагорода
търго вꙑи же полъ сташа въ орѹжии по немь
и съвадиша сѧ брат҃ѧ
и мостъ переимаша на вълхове
и сташа сторожи ѹ городьнꙑхъ воротъ а дрѹзии на ономь полѹ
малꙑ же и кръви не прольꙗша межи собою
и тъгда вънидоста ростиславицѧ ст҃ослав҃ и двд҃ъ
и на тѹ нощь бежа мьстислав҃ из города
по трьхъ дн҃ехъ въниде ростислав҃ самъ
и сънидоша сѧ брат҃ꙗ и не бꙑс҃ зла ничтоже
тоиж҃ веснѣ перестави сѧ гюрги кн҃зь кꙑевѣ
и посадиша изѧслав҃ двдв҃цѧ кꙑꙗне на столѣ
томьж҃ лѣт҃ престави сѧ андрѣи игѹменъ ст҃ꙑꙗ бц҃ѧ
и поставиша ольксѹ въ него мѣсто
на тоже осень зѣло страшьно бꙑс҃ громъ и мълниꙗ градъ же ꙗко ꙗблъковъ боле мс҃цѧ ноꙗбрѧ въ з҃ день въ час҃ е҃ нощи
въ лѣт҃ ҂ѕ҃ х҃ ѯ҃ ѕ иде ростислав҃ смольскѹ и съ кнѧгꙑнею
а сн҃ъ свои ст҃ослав҃ посади новѣгородѣ на столѣ а двд҃а на новемь търгу
въ тож҃ лѣт҃ по грѣхомъ нашимъ моръ бꙑс҃ въ люд҃хъ многъ и конь мъножьство помре ꙗко ньлзѣ бѣше доити до търгѹ сквозѣ городъ ни по грѣбли ни на поле вꙑити смородꙑ
такоже и скотъ помре рогатꙑи
том҃же лѣт҃ ходи аркадъ кꙑѥвѹ ставитъ сѧ епс҃пмь
и поставленъ бꙑс҃ ѿ митрополита костѧнтина
и приде въ новъгородъ мс҃цѧ септб҃ѧ въ г҃і дн҃ь на канонъ ст҃го въздвижениꙗ
томьже лѣт҃ побѣди мьстиславъ изѧславиць двдв҃цѧ изѧслав҃ и прогна ис кꙑева
и позва ростислав҃ стръꙗ своего кꙑѥвѹ на столъ
тоиже осѣни поставиша дионїсиꙗ игѹменомь ѹ ст҃го гергиѧ
въ лѣт҃ ҂ѕ҃ х҃ ѯ҃ з иде мьстислав҃ кꙑевѹ и седѣ кꙑевѣ на столѣ
в тож҃ лѣ҃т прѣстави сѧ костѧнтїнъ митрополитъ рѹсьскꙑи цьрниговѣ
въ лѣт҃ ҂ѕ҃ х҃ ѯ҃ и приꙗша новгородьци ростиславицѧ ст҃ослав҃ и поправиша и въ ладогѹ
а кнѧгꙑню въпѹстиша въ манастꙑрь ст҃ꙑꙗ варварꙑ
а дѹжинѹ ѥго въ погрѣбъ въсажаша
и въвѣдоша мьстислава ростиславицѧ вънѹка гюргева мс҃цѧ июнѧ въ к҃ а
тоиже зимѣ въдаша посадницьство нѣжатѣ
и ведоша ст҃ослав҃ въ ладогѹ и ѿтолѣ бежа въ смолньскъ
томьж҃ лѣт҃ на зимѹ побѣди ростислав҃ изѧслава двд҃вицѧ ѹ бѣлагорода
и самого ѹбиша и множьство половьць паде
въ лѣт҃ ҂ѕ҃ х҃ ѯ҃ ѳ ѹлади сѧ ростїслав҃ съ андрѣемь о новъгородъ
и вꙑвѣдоста мьстислава гюргевъ вънѹкъ седевъшю емѹ годъ до года без недѣлѣ
а ст҃ослава въвѣдоша опѧть на всѣи воли его септб҃ѧ въ к и҃
тъгда ж҃ отѧшѧ посадницьство ѹ нѣжате а захарии даша
томьж҃ лѣт҃ стоꙗ всѣ лѣт҃ ведромь и пригорѣ всѣ жито
а на осѣнь ѹби всю ꙗрь морозъ
ѥще же за грѣхꙑ наша не то зло остави сѧ
нъ пакꙑ на зимѹ ста всѧ зима тепломь и дъжгемь и громъ бꙑс҃
и кѹплѧхомъ кадкѹ малѹю по з҃ кѹнъ
о велика скърбь бѧше въ людьхъ и нѹжа
въ лѣт҃ ҂ѕ҃ х҃ о҃ прѣстави сѧ игѹменъ олькса ст҃ꙑѧ бц҃ѧ
и поставїша по немь игѹменомь мануила
томьж҃ лѣт҃ ѹ ст҃го дх҃а съшьствїꙗ поставиша игѹменомь саву
въ лѣт҃ ҂ѕ҃ х҃ о҃ а престави сѧ епс҃пъ новъгородьскꙑи аркадии септб҃ѧ въ ѳ҃і
положиша и съ чс҃тью вѣликою въ притворе ст҃ꙑѧ софиѧ
въ лѣт҃ ҂ѕ҃ х҃ о҃ в придоша свьѥ подъ ладѹгѹ
и пожьгоша ладож[а]не хоромꙑ своѧ а сами затвори[ша сѧ въ град҃ съ посадникомь съ неж[а]тою
а по кнз҃ѧ послаша и по новг[оро]дце
они же пристѹпиша подъ го]родъ въ сѹб҃
и не ѹспѣша ничтоже къ град҃ нъ большю ранѹ въсприꙗшѧ
и ѿстѹпиша въ рѣкѹ воронаи
пѧтꙑи же дн҃ь приспѣ кн҃зь ст҃ослав҃ съ новгородьци и съ посадникомь захариею
и наворо[пиша на нѧ мс҃цѧ маиꙗ въ к҃ и на ст҃го еладиꙗ въ четвьк҃ въ час҃ е҃ дн҃и
и побѣдиша ꙗ бж҃иею помощью
овꙑ исѣкоша а инꙑꙗ изимаша
пришли бо бѧхѹ въ полѹшестадьсѧтъ шнекъ изьмаша м҃ г шнекъ
а мало ихъ ѹбежаша и ти ѣзвьни
въ лѣт҃ ҂ѕ҃ х҃ о҃ г поставленъ бꙑс҃ илиꙗ архиепс҃пъ новъгородьскꙑи ѿ митрополита і҃ѿ при кнз҃и рѹсьстѣмь ростислав҃ мсц҃ѧ мр҃та въ к҃ и на вьрьбницю
и приде новѹгородѹ мс҃цѧ маиꙗ въ а҃і при кн҃зи новгородьстемь ст҃ославе а при посаднице захарии
томьж҃ лѣт҃ поставиша црк҃вь ст҃ꙑꙗ црц҃ѧ шетицинїци
а дрѹгѹю на городищи ст҃го николꙑ кн҃зь ст҃ослав҃
въ тож҃ лѣт҃ ходи игѹменъ дионисии съ любовью въ рѹсь и повелено бꙑс҃ владꙑцѣ архиепс҃пьство митрополитомь
тоиже зиме бѧше сильнъ морозъ
въ лѣт҃ ҂ѕ҃ х҃ о҃ д престави сѧ митрополитъ і҃ѡ кꙑевѣ
томьж҃ лѣт҃ заложена бꙑс҃ црк҃ꙑ камѧна ст҃го спс҃а на воротѣхъ въ манастꙑри ст҃го георгиꙗ
въ тож҃ лѣт҃ на зимѹ приде ростиславъ ис кꙑѥва на лѹкꙑ
и позва новгородьце на порѧдъ огнищане гридь кѹпьце вѧчьшее
и тѹ сѧ разболе самъ
и вороти сѧ опѧть
и престави сѧ на пѹти
и везоша и кꙑевѹ
и положиша и о ст҃го федора
въ лѣт҃ ҂ѕ҃ х҃ п҃ в ѹбиша володимїри кнз҃ѧ андреꙗ свои милостьници на канонъ ст҃ою петрѹ и павлѹ в нощь спѧщю емѹ въ б҃олюбьмь
и бѧше с нимь одинъ кощеи малъ
избивъше стороже двьрьнꙑꙗ придоша къ сѣньмъ
кн҃зю же очютивъше попадъ мечь и ста ѹ двьрии борѧ сѧ с нимї
онꙑхъ же бѧше много а кн҃зь одїнъ ꙗко налегоша силою и вꙑломїша двьри и вълѣзоша на нь
и ту и насѹнуша рогатинами
и ту сконьцѧ животъ свои
и великъ мѧтежь бꙑс҃ въ земли тои и велика бѣда
и множьство паде головъ ꙗко и числа нѣтѹ
и потом҃ посадиша на столѣ мьстислава ростіславицѧ съ брат҃мь ѧропълкомь
томьже лѣт҃ сѣдѣ кꙑеве романъ ростиславиць вънѹкъ мьстиславль
въ лѣт҃ ҂ѕ҃ х҃ п҃ г вꙑведоша из новагорода кнз҃ѧ гюргѧ андреѥвицѧ
а мьстиславъ сн҃ъ свои посади новегородѣ
томьж҃ лѣт҃ въниде самъ въ новъгородъ бивъ сѧ съ стръемь своимь михалкомь
и сѣде новегородѣ
а михалко седе володимири
а брт҃ посади переꙗславли всѣволода
въ тож҃ лѣт҃ загоре сѧ пожаръ ѿ деигѹниць
и съгорѣша црк҃ви г҃ ст҃го михаила и ст҃го ꙗкова и стг҃о възнесениꙗ
въ тож҃ лѣт҃ престави сѧ посадникъ новегородѣ иванко захарииниць
и даша жирослав҃ опѧт҃
и концѧющю сѧ лѣт҃ томѹ вꙑгнаша жирослава ис посадницьства и даша завидѹ неревиницю
въ лѣт҃ ҂ѕ҃ х҃ п҃ д иде вълхово опѧт҃ на възводьѥ по е҃ дн҃ии
тоиж҃ весне ожени сѧ кн҃зь мьстиславъ новегоро[дѣ и поꙗ ѹ ꙗкѹна дъчерь ѹ мирославицѧ
и потомь позваша и ростовьци къ собе
и иде ростовѹ съ дрѹжиною своѥю
а сн҃ъ остави въ новегородѣ
и приде ростовѹ
и въ то врѣмѧ ѹмьрлъ бѧше михалко
и поиде съ ростовьци и съ сѹждальци къ володимирю
и постави всѣволодъ съ володимирьци и съ переꙗславьци противѹ ѥго пълкъ
и биша сѧ
и паде обоихъ множьство много
и одолѣ всѣволодъ
и възврати сѧ мьстиславъ въ новъгородъ
и не приꙗша его новгородьци
нъ пѹть ѥмѹ показаша и съ снм҃ь съ ст҃ославомь
и поꙗша новгородьци ѹ всеволода сн҃ъ собе ꙗрослав҃
на тѹж҃ зимѹ иде мьстислав҃ съ зѧтьмь съ глѣбомь и съ брат҃мь ꙗропълкомь на сѹждаль
и бїша сѧ за калакшею
и тѹ побѣдиша рѧзанце
и ꙗша кн҃зѧ глѣба и съ снм҃ь и мьстислав҃ съ брат҃мь ꙗропълкомь
порѹбиша ꙗ
тоиже зиме приходиша всѧ чюдьска землѧ къ пльсковѹ
и биша сѧ с ними
и ѹбиша ти вѧчеслав҃ и микитѹ захарииницѧ и станимира иваницѧ и инѣхъ
а чюди множьство избиша
томьж҃ лѣт҃ постави црк҃вь новѹ михаль степаниць ст҃го михаила а дрѹгѹю моисѣи доманѣжиць ст҃го іѡ҃ ѹсѣкновениѥ глав҃ на чюдиньцевѣ ѹлици
въ лѣт҃ ҂ѕ҃ х҃ п҃ е престави сѧ глѣбъ кн҃зь рѧзаньскꙑи володїмири въ порѹбѣ
въ тож҃ врѣмѧ слепленъ бꙑс҃ мьстиславъ кн҃зь съ брат҃мь ꙗропълкомь ѿ стръѧ своего всѣволода
и пѹсти ꙗ въ рѹс҃
ведома же има слепома и и гньющема очима и ꙗко доидоста мольньска и придоста на смѧдино въ црк҃вь ст҃ѹю мчн҃ку борїса и глѣба
и тѹ абие съпостиже ꙗ бж҃иꙗ благд҃ть и ст҃ꙑꙗ влдч҃цѧ нашеꙗ бц҃ѧ и ст҃ѹю новоꙗвленою мчнк҃ѹ бориса и глѣба
и тѹ прозрѣста
томьж҃ лѣт҃ осень погоре неревьскꙑи коньць ѿ иванъковеѥ
и црк҃вии съгорѣ е҃
и на зимѹ приде кн҃зь мьстиславъ съ брат҃мь ꙗропълкомь въ новъгородъ
и посадиша новгородьци мьстислава на столѣ а ꙗропълка на новемь търгѹ а ꙗрослава на ламьскемь волоце
и тако сѧ ѹправиша по воли
въ лѣт҃ ҂ѕ҃ х҃ п҃ ѕ индикта і҃ мс҃цѧ априлѧ въ к҃ престави сѧ кн҃зь мьстиславъ сн҃ъ ростиславль а вънѹкъ гюргевъ
и положиша и въ ст҃ѣи софии въ притворе
а брт҃а ѥго ꙗропълка посадиша новегородѣ на столѣ
и заꙗ всѣволодъ гость новъгородьскꙑи
и показаша новгородьци пѹть ꙗропълкѹ
и тъгда всѣволодъ изгонивъ новꙑи търгъ и възѧ
и тъгда новгородьци послаша сѧ по романа смольньскѹ
и въниде на сборъ по чс҃тѣи нед҃
въ лѣт҃ ҂ѕ҃ х҃ п҃ з заложи архиепс҃пъ илиꙗ съ брат҃мь црк҃вь камѧнѹ ст҃ꙑꙗ бц҃ѧ блг҃овѣщение
и начѧ здати црк҃вь маиѧ мс҃цѧ въ к҃ а на ст҃ѹю цс҃рю костѧнтина и еленꙑ
а коньцѧша мс҃цѧ авгѹс҃ въ к҃ е на ст҃го апс҃ла тити
а всѣго дѣла црк҃вьнаго зьданиꙗ дн҃ии о҃
и бꙑс҃ крс҃тьꙗномъ прибежище
томьж҃ лѣт҃ прѣстави сѧ раба бж҃иꙗ ѥлисава игѹмениꙗ ст҃го іѡ҃
и поставиша на мѣстѣ еꙗ фегнию
томьж҃ лѣт҃ иде романъ из новагорода смольньскѹ
тъгдаж҃ новгородьци послаша сѧ по брт҃а его по мьстислава въ рѹс҃
и въниде мьстиславъ въ новъгородъ мс҃цѧ ноꙗбрѧ въ а҃ на ст҃ѹю безмездьникѹ къзмꙑ и дамиꙗна
а на зимѹ иде мьстіславъ съ новгородьци на чюдь на очелѹ
и пожьже всю землю ихъ
а сами ѿбегоша къ морю
нъ и тѹ ихъ до сꙑти паде
въ лѣт҃ ҂ѕ҃ х҃ п҃ и перестави сѧ кънѧзь мьстиславъ новегородѣ ростиславиць вънукъ мьстиславль мс҃цѧ июнѧ въ д҃і
и положиша и въ ст҃ѣи софии ѹ ст҃ꙑꙗ бцѧ҃
и послаша новгородьци къ ст҃ославѹ въ рѹс҃ по сн҃ъ
и прїведоша володимира въ новъгородъ
и посадиша и на столѣ въ з҃і авгѹс҃
тъгдаже отѧша посадницьство ѹ завида и въдаша михалеви степаницю
томьж҃ лѣт҃ заложи црк҃вь камѧнѹ въ манастꙑри на воротехъ б҃олюбивꙑи архепс҃пъ новъгородьскꙑи илиꙗ съ брт҃омь гавриломь ѹ ст҃го бл҃говѣщениѧ
томьж҃ лѣт҃ на зимѹ иде кн҃зь ст҃ославъ всѣволодиць олговъ вънѹкъ из рѹси на сѹждаль ратью на всеволода а сн҃ъ ѥго володимиръ съ новъгородьци из новагорода
и съꙗша сѧ на вълзѣ ѹстье тьхвери
и положиша всю вългѹ пѹстѹ
и городꙑ всѣ пожьгоша
и не дошьдъше переꙗславлѧ за м҃ вьрстъ ѹ вьлѣнѣ ѹ рѣцѣ тѹ сѧ воротиша
тѹ бо бѧхѹ вꙑшли сѹждальци пълкомь
и ѹгошили около себе твьрдь
и не съмѣша ти пълкѹ
а кн҃зь съ новъгородьци посꙑлахѹ к нимъ просѧце пълкѹ
нъ б҃ъ своею млс҃тью боле кръви не прольꙗ крьстьꙗиьстѣи
сълипали бо сѧ бѧхѹ на мале часѹ
и ѹбиша ихъ новъгородьци нѣ о трьхъ стехъ
а сами сторови вси воротиша сѧ
и поꙗша кнз҃ѧ самого въ новъгородъ
ꙗропълка посадиша на новемь търгѹ
и въниде ст҃ославъ великꙑи всеволодиць новугороду
въ лѣт҃ ҂ѕ҃ х҃ п҃ ѳ мс҃цѧ июлѧ въ г҃ зажьжена бꙑс҃ црк҃ꙑ ѿ грома варѧзьскаꙗ на търговищи по вечернии въ час҃ і҃ дн҃и
и црк҃ꙑ съгоре ст҃го іѡ҃ ишькова
томьж҃ лѣт҃ загорѣ сѧ пожаръ въ славнѣ ѿ къснѧтина
и съгореста црк҃ви в҃ ст҃го михаила а дрѹгаꙗ ст҃хъ оц҃ь
и дорове мнози по брегу оли и до рѹцьꙗ
въ тож҃ лѣт҃ сърѹбиша црк҃вь ст҃го иꙗкова на добрꙑни ѹлици и ст҃ѹю безмездьникѹ къзмꙑ и дамиꙗна и ст҃го савꙑ и стго георгиꙗ и ст҃го іѡ҃ ищьковѹ
томьж҃ лѣт҃ идоша новгородьци къ дрьюцьскѹ съ ст҃ославомь съ олговомь вънѹкомь
и въ то врѣмѧ приде всеволодъ съ всѣмь пълкомь своимь и съ мѹромьци и с рѧзанъци на новꙑи търгъ
и затвориша сѧ новотържьци въ граде съ кнз҃емь ꙗропълкомь
и осѣдоша городъ
и сѣдѣша е҃ нед҃
и изнемогоша въ градѣ зане не бѧше имъ кърма
дрѹзии бо ихъ и конину ꙗдѧхѹ
и ѹстрѣлиша кнз҃ѧ ѧропълка въ градѣ
и бѣда имъ бѣ велика
и предаша сѧ новотържьци
а ꙗропълка веде съ собою оковавъ и новотържьце все съ женамі и съ детьми
и городъ пожьже
а новгородьци възворотиша сѧ ѿ дрьюцьска пожьгъше городъ
тъгдаж҃ на зимѹ показаша пѹть володимирѹ ст҃ославицю
и иде къ оц҃ю въ рѹс҃
а новгородьци послаша сѧ къ всѣволодѹ по кн҃зь
и въда имъ своꙗкъ свои
въ лѣт҃ ҂ѕ҃ х҃ ч҃ приде кн҃зь ꙗрослав҃ въ новъгородъ сн҃ъ володимирь а вънѹкъ великаго мьстислава
томьж҃ лѣт҃ концѧста црк҃вь архепс҃пъ илиꙗ съ брат҃мь на воротѣхъ ст҃го б҃оꙗвлениꙗ
тъгдаже и стх҃ъ оц҃ь црк҃вь поставиша
въ лѣт҃ ҂ѕ҃ х҃ ч҃ а постависта цьрковь ст҃го еꙋпатиꙗ радъко съ брат҃мь на рогатеи ѹлици
томьж҃ лѣт҃ ходи всѣволодъ на българе съ всею областию своею
и ѹбиша българи кнз҃ѧ глѣбовицѧ изѧслава
на тѹж҃ зимѹ биша сѧ пльсковици съ литвою
и много сѧ издѣꙗ зла пльсковицемъ
въ лѣт҃ ҂ѕ҃ х҃ ч҃ в заложи архепс҃пъ илиꙗ съ брат҃мь цркв҃ь стг҃о іѡ҃ камѧнѹ на търговищи
томьж҃ лѣт҃ вꙑведе всеволодъ прїславъ своꙗкъ свои из новагорода ꙗрослава володимирицѧ
негодовахѹть бо ѥмѹ новгородьци зане много творѧхѹ пакостии волости новгородьскеи
и съдѹмавъше новгородьци послаша сѧ смольньскѹ къ давꙑдови просѧце сн҃а ѹ него
и въда имъ мьстислава
и приведоша и новѹгородѹ и посадиша и на столѣ мс҃цѧ септб҃ѧ
въ тож҃ лѣт҃ сърѹбиша црк҃вь новѹ ст҃го власѧ
въ лѣт҃ ҂ѕ҃ ѱ҃ иде кн҃зь ꙗрослав҃ пльсковѹ на петровъ дн҃ь и новъгородьци въмале
а самъ седе на пльскове
а дворъ свои пославъ съ пльсковїци воеватъ
и шьдъше възѧша городъ медвежю головѹ и пожьгоша
и придоша сторовї
въ тож҃ лѣт҃ постави цьрковь въ нїзѹ на хѹтинѣ варламъ цьрнець а мирьскꙑмь именьмь алекса михалевиць въ имѧ ст҃го спс҃а преображениꙗ
и ст҃и ю влдк҃а архепс҃пъ гаврила на праздьникъ и нарече манастꙑрь
въ тож҃ лѣт҃ концѧша црк҃вь стх҃ъ апс҃лъ на силинищи
и стс҃и ю архепс҃пъ григории на петровъ дн҃ь
въ тож҃ лѣт҃ въ рѹсе сърѹбиша црк҃вь на островѣ мартѹрии игѹменъ въ имѧ ст҃го преображениꙗ и створи манастꙑрь
и бꙑс҃ прибежище крьстьꙗномъ
томьж҃ лѣт҃ съгоре црькꙑ на хълмѣ стх҃ъ апс҃лъ зажьжена ѿ грома
томьж҃ лѣт҃ перестави сѧ игѹмениꙗ мр҃иꙗ ст҃го въскр҃сениꙗ
и поставиша на месте евдокию
томьж҃ лѣт҃ ѹ ст҃ѣи бц҃и въ звериньци поставиша игѹмению
въ лѣт҃ ҂ѕ҃ ѱ҃ а престави сѧ гаврила архепс҃пъ новгородьскꙑи мс҃цѧ маиѧ въ к҃ д на стг҃о смена иже на дивнѣи горе
и положенъ бꙑс҃ въ притворе ст҃ꙑꙗ софиꙗ посторонь брат҃ нареченаго въ чьрнецьстве григорїи
новгородьци же съ кнз҃мь ѧрославомь и съ игѹменꙑ и съ софьꙗнꙑ и съ попꙑ съдѹмавъше изволиша бм҃ь избрана мартѹриꙗ и послаша по нь и приведоша из рѹсѣ и посадїша и въ епс҃пии и послаша къ мїтрополитѹ
и присла по нь съ чьстью
и иде с передними мѹж҃
и приꙗ и съ любъвью кнз҃ь ст҃ослав҃ и митрополитъ
и поставїша и мс҃цѧ декб҃ѧ въ і҃ на ст҃го данила стълъпника
и приде въ новъгородъ мс҃цѧ генварѧ въ ѕ҃і на ст҃го апс҃ла петра съпадениѥ веригамъ
въ тож҃ лѣт҃ идоша из новагорода въ югрѹ ратью съ воѥводою ꙗдреѥмь
и придоша въ югрѹ
и възѧша городъ
и придоша къ другомѹ градѹ
и затвориша сѧ въ градѣ
и стоꙗша подъ городомь е҃ нед҃
и вꙑсꙑлахѹ къ нимъ югра льстьбою рекѹще тако ꙗко
копимъ сребро и соболи и ина ѹзорочьꙗ
а не гѹбите своихъ смьрдъ и своѥи дани
а льстѧще ими а в[о]ѥ копѧче
и ꙗко скопиша воѥ и вꙑслаша из города къ воѥводѣ
поиди въ городъ поѥмъ съ собою в҃і мѹж҃ вѧчьшихъ
и иде въ городъ воѥвода поимѧ съ собою попа иванка легена и инѣхъ вѧчьшихъ
исѣкоша ꙗ на канунъ ст҃ꙑꙗ варварꙑ
и вꙑслаша пакꙑ и поꙗша ихъ л҃ мѹж҃ вѧчьшихъ
и тѣхъ исѣкоша
и потомь н҃
и ꙗко изнемогоша голодомь стоꙗли бо бѧхѹ ѕ҃ нед҃ слѹшаюче льстьбѣ ихъ и на праздьникъ ст҃го николꙑ вꙑлѣзъше из города исѣкоша всѧ
и бѣ тѹга и беда останкѹ живꙑхъ
бѣ бо остало сѧ ихъ п҃ мѹж҃
и не бѧше вести чересъ всю зиму въ новегородѣ на не ни на живꙑ ни на мьртвꙑ
и печѧловахѹ сѧ въ новегородѣ кн҃зь и влд҃ка и вьсь новгородъ
въ тож҃ лѣт҃ родї сѧ въ новегородѣ ѹ ꙗрослава сн҃ъ ростислав҃
томьж҃ лѣт҃ сърубиша црк҃вь ст҃ѹю апс҃толѹ на хълмѣ живогложю и ст҃го і҃ѡ млс҃тиваго на воротехъ о въскр҃сениꙗ
въ лѣт҃ ҂ѕ҃ ѱ҃ в зажьже сѧ пожаръ новегородѣ въ нед҃ на всѣхъ ст҃хъ в говѣниѥ идѹче въ заѹтрьнюю
загоре сѧ савъкине дворе на ꙗрꙑшевѣ ѹлици
и бѧше пожаръ зълъ
съгорѣша црк҃ъви і҃ ст҃го василиꙗ ст҃ꙑꙗ трц҃ѧ ст҃го въздвижениꙗ и много домовъ добрꙑхъ
и ѹꙗша ѹ лѹкини ѹлици
и не тѹ сѧ зло ѹстави за грехꙑ наша нъ на дрѹгꙑи дн҃ь загоре сѧ въ чьглове ѹлки
и погоре дворовъ съ і҃
и потомь боле въздвиже сѧ
тоиже нед҃ въ пѧтници въ търъгъ загорѣ сѧ ѿ хревъкове ѹлици оли до рѹчьꙗ неревьскеи коньць
и съгорѣ црк҃вии з҃ и домове величии
ѿтоле въста зло
по всѧ дн҃и загараше сѧ невидимо и ѕ҃ мѣстъ и боле
и не съмѧхѹ людьѥ тировати въ домъхъ нъ по полю живѧхѹть
и потомь погоре городище
томьж҃ лѣт҃ и ладога погоре переди новагорода
а потомь и рѹса погорѣ
а въ людини коньци погорѣ дворовъ і҃
и тако сѧ чюжѧше ѿ всѣхъ стх҃ъ до гж҃ина дн҃и
и тъгда придоша избꙑтъкъ живꙑхъ изъ югрꙑ
и ѹбиша сбꙑшкѹ волосовицѧ и негочевицѧ завида и моислава поповицѧ сами пѹтьники
а друзии кѹнами сѧ ѿкѹпиша
творѧхѹть бо ꙗ съвѣтъ дьржаще на свою братью
а то бв҃и сѹдити
въ тож҃ лѣт҃ поставиша црк҃вь стг҃о апс҃ла филипа иа нѹтьнѣи ѹлици
и ст҃и ю влд҃ка мартѹрии мс҃цѧ генварѧ въ к ѳ҃ на стг҃о игнатиꙗ перенесение мощьм[ъ
въ тож҃ лѣт҃ прѣстави сѧ игуменъ дионисии ст҃го георгиꙗ
и поставиша на мѣстѣ его саватию
тоиж҃ зиме престави сѧ игѹменъ герасимъ ѹ ст҃ꙑꙗ бц҃ѧ въ аркажи манастꙑри
и поставиша на мѣстѣ его панъкратиꙗ попина
въ лѣт҃ ҂ѕ҃ ѱ҃ г҃ заложи црк҃вь камѧнѹ на городьнꙑхъ воротѣхъ бо҃любивꙑи архепс҃пъ новгородьскꙑи мартѹрии въ имѧ ст҃ꙑꙗ бц҃ѧ положениѥ ризꙑ и поꙗса
и начѧша дѣлати мс҃цѧ маиꙗ въ д҃ на ст҃го исакиꙗ
а концѧша мс҃цѧ авгѹс҃ въ в҃ на ст҃го стефана
и ст҃и влд҃ка на праздьникъ ст҃ꙑꙗ бц҃ѧ положениѥ ризꙑ и поꙗса
и бꙑс҃ крс҃тьꙗномъ прибежище и радость и веселиѥ вернꙑмъ
тоиже осени заложи црк҃вь ст҃го въскр҃сениꙗ камѧнѹ въ манастꙑри влд҃ка мартѹрии
и възделаша до двьрии около до осени
томьж҃ лѣт҃ престави сѧ раба бж҃иꙗ хрьстна сс҃тꙑꙗ варварꙑ
и поставиша на мѣстѣ ѥи избра влд҃ка и сестрꙑ все кротъкѹ и съмѣренѹ именьмь варварѹ гюргевѹю олекшиницѧ
и постави ю влд҃ка на сборъ стꙑꙗ еꙋфимиѥ
томьж҃ лѣт҃ сърѹбиша црквь нову ст҃го въздвижениꙗ и ст҃го василиꙗ и ст҃го дмитриꙗ ноздрьцинѹ
томьж҃ лѣт҃ на зимѹ позва всѣволодъ новгородьце на чьрниговъ на ꙗрослав҃ и на всѣ ольгово племѧ
и новгородьци не ѿпьреша сѧ ѥмѹ
идоша съ кн҃земь ꙗрославъмь огнищане и грїдьба и кѹпци
и бꙑша на новѣмь търгѹ
и присла всѣволодъ и възвороти ѥ съ чьстью домовь
и послаша новгородьци къ нему мирошкѹ посадника и бориса жїрославицѧ микифора съцьскаго просѧче сн҃а а ꙗрослава негодѹюще
и възворотиша сѧ въ новъгородъ
тоиже зимѣ биша сѧ смолнѧне съ черниговьци
и поможе б҃ъ цьрниговьцемъ
и ꙗша кънѧзѧ бориса романовицѧ
и не бѧше мира межи ими
и приꙗ всеволодъ мирошкѹ и бориса и иванка и фомѹ
и не пѹсти ихъ въ новъгородъ
а самъ посла въ половьце
и почаста воѥ копитї всѣволодъ и двд҃ъ собе а ꙗрославъ цьрниговьскꙑи и игорь съ брат҃ею
и не бѧше мира межи ими
нъ рать большю въздвигнѹш҃
въ лѣт҃ ҂ѕ҃ ѱ҃ д҃ заложиста црьковь камѧнѹ ст҃го кюрила въ манастꙑри въ нѣлезѣнѣ къснѧтинъ и дъмитръ братеника на лѹбѧнѣи ѹлици
и начаша дѣлати мс҃цѧ апрїлѧ
а коньцѧша мс҃цѧ июлѧ въ и҃ на ст҃го прокопиꙗ
и ст҃и ю влд҃ка мартѹрии на зимѹ мс҃цѧ генварѧ въ ѳ҃і на ст҃ꙑꙗ татиꙗнꙑ при игѹмене онисиме
и бꙑс҃ радость крс҃тьѧномъ а къснѧтинѹ и дъмитру вѣчьнаꙗ памѧт҃
томьж҃ лѣт҃ испьса црквь на воротехъ архепс҃пъ мартѹрии ст҃ꙑꙗ бц҃ѧ
а писець грьцинъ петровиць
въ тож҃ лѣт҃ концѧша цр҃квь ст҃го въскр҃сениꙗ
и ст҃и влд҃ка мартѹрии мс҃цѧ септѧб҃ въ г҃і на ст҃го корнїлиꙗ на канонъ ст҃го въздвижениꙗ при игѹмени
а влд҃ка трѹжаꙗ сѧ и горѧ въ дн҃ь зноѥмь а въ ноць печѧлѹꙗ сѧ абꙑ коньцѧти и видети цр҃ковь съвѣршенѹ и ѹкрашенѹ
и ѥгоже желавъ приꙗ црс҃тво нбс҃ноѥ и радость неисконьцѧѥмѹ въ вѣкꙑ
аминъ
исходѧщю лѣт҃ слахѹ сѧ новъгородьци къ всѣволодѹ посадника дѣлѧ мирошке и иванка и фомѣ
пѹстилъ бо бѧше бориса и инꙑѥ мѹже с нимь
а всѣволодъ иде на чьрниговъ съкѹпивъ силѹ свою и половьчьскѹ силѹ приведъ
и вожаше съ собою посадника новгородьскаго мирошкѹ и иванка и фомѹ
а новгородьцемъ повеле ити на лѹкꙑ
идоша съ ꙗрославомь
и сѣдѣвъше на лѹкахъ воротиша сѧ домовь
а всѣволодъ въшьдъ въ землю ихъ
и не вда б҃ъ межи ими кръви пролитиꙗ больша
и възѧша миръ межи собою
а новгородъ вꙑложиша вси кн҃зи въ свободѹ
кде имъ любо тѹ же собе кн҃зѧ поимають
и възвративъ сѧ всѣволодъ пѹсти фомѹ новѹгородѹ
а мирошке и иванка не пѹсти
и розгнѣви новгородьце
и съдѹмавъше новгородьце и показаша пѹть из новагорода и вꙑгнаша и на гюргевъ дн҃ь осень ꙗрослава кнз҃ѧ
иде кн҃зь ꙗрославъ на новꙑи търгъ
и приꙗша и новоторожьци съ поклономь
и жѧлѧхѹ по немь въ новегородѣ добрии
а злии радовахѹ сѧ
и послаша цьрниговѹ къ ꙗрославѹ по сн҃ъ
и сѣдеша всю зимѹ новегородѣ бесъ кн҃зѧ
а ꙗрославъ кнѧжѧше на търъжькѹ въ своѥи волости
и дани поима по всемѹ всѣмѹ вьрхѹ и мъсте
и за волокомь възьма дань
а новгородьце измавъ всеволодъ за волокомь и по всѣи земли своеи дьржаше ѹ себе не пѹстѧ ихъ новѹгородѹ
нъ хожахѹ по городѹ по воли володимири
тоиже зиме ст҃и црк҃вь ст҃го кюрила въ нелезенѣ епс҃пъ мартѹрии
въ лѣт҃ ҂ѕ҃ ѱ҃ е приде кнз҃ь ис церьнигова новѹгородѹ ꙗропълъкъ ꙗрославиць на вьрьбницю настанѹцю лѣт҃ мртъмь мс҃цемь
и сѣдевъшю ѥмѹ ѿ вьрьбнице до сменова дн҃и ѕ҃ мс҃ць одинѹ и вꙑгнаша из новагорода
и послаша опѧть по ꙗрослава
иде ꙗрославъ съ новаго търгѹ володимїрю позванъ всеволодомь
идоша из новагорода переднии мѹж҃и сътьскии
и поꙗша ꙗрослава съ всѣю правьдою и чьстью
и прїде на зимѹ ꙗрославъ по крщ҃нии за нед҃ю
и седе на столѣ своемь
и обѹꙗ сѧ съ людьми
и добро все бꙑс҃
и мирошка приде посадникъ сѣдевъ в҃ лѣт҃ за новгородъ
и вси придоша неврежени ничимьже
и ради бꙑша новегородѣ вси ѿ мала и до велика
томьже лѣт҃ постави црк҃вь на острове ст҃го никифора мартѹрии архепс҃пъ
въ тож҃ лѣт҃ постави манастꙑрь ст҃ꙑꙗ еѹѳимиѧ въ плътьнїкихъ полюжаꙗ городьшиницѧ жирошкина дъци
въ лѣт҃ ҂ѕ҃ ѱ҃ ѕ заложи цр҃вь камѧнѹ въ рѹсѣ ст҃го преображениꙗ б҃оголюбивꙑи архепс҃пъ мартѹрии
нацѧша дѣлати мс҃цѧ маиѧ въ к҃ а на ст҃ѹю цс҃рю костѧнтинѹ и еленꙑ а коньцѧша мс҃цѧ июлѧ въ л҃ а на ст҃ꙑꙗ ѹлитꙑ
и ст҃и црк҃вь на ѹспениѥ ст҃ѣи бц҃и
и створим праздьникъ чс҃тьнъ
и служьбѹ створи
и помоли сѧ гл҃ѧ
г҃и б҃е призри съ нб҃съ и вижь
и посѣти винограда своего
и съвѣрьши иже насади десницѧ твоꙗ
и призри на ц҃рквь сию юже създахъ рабъ твои архепс҃пъ мартурии въ имѧ ст҃го твоѥго прѣображениꙗ
да аще кто помолить сѧ въ црк҃ви сеи съ вѣрою тъ ѹслꙑши млт҃вѹ ѥго и ѿпѹсти грѣхꙑ ѥго мл҃твами ст҃ꙑꙗ бц҃ѧ и всѣхъ ст҃хъ твоихъ
аминъ
и веселѧше сѧ блж҃нꙑи дш҃ею и теломь ѹстроивъ собе памѧт҃ вѣчьнѹю и всѣмъ крс҃тьꙗномъ чс҃тьнꙑи манастꙑрь
тоиж҃ весне престависта сѧ ѹ ѧрослава сн҃а в҃
изѧслав҃ бѧше посаженъ на лѹкахъ кнѧжити и ѿ литвꙑ оплечьѥ новѹгородѹ и тамо престави сѧ
а ростиславъ новѣгородѣ
и оба положена ѹ ст҃го георгиꙗ въ манастꙑри
въ тож҃ лѣт҃ заложи црк҃вь камѧнѹ кн҃зь великꙑи ꙗрославъ сн҃ъ володимирь вънѹкъ мьстиславль въ имѧ ст҃го сп҃са преображениꙗ новегородѣ на горѣ
а прозвище нередице
и начаша дѣлати мс҃цѧ июнѧ въ и҃ на ст҃го ѳедора
а концѧша мс҃цѧ септѧб҃
на тѹж҃ осень придоша полочѧне съ литвою на лѹкꙑ
и пожьгоша хоромꙑ
а лѹчѧне ѹстерегоша сѧ
и избꙑша въ городѣ
томьж҃ лѣт҃ заложиша црк҃вь камѧнѹ ст҃го илиѥ на хълмѣ
на тѹж҃ зимѹ ходи кн҃зь ꙗрославъ съ новъгородьци и съ пльсковици и съ новотържьци и съ ладожанꙑ и съ всею областию новгородьскою къ полотьскѹ
и ѹстретоша полоцѧне съ поклономь на озѣре на касъпле
и възьмъше миръ възвратиша сѧ новѹгородѹ
б҃ъ бо не вда кръви пролитьꙗ крс҃тьꙗномъ межи собою
въ лѣт҃ ҂ѕ҃ ѱ҃ з приславъ всѣволодъ вꙑведе ꙗрослава из новагорода
и веде и къ собе
а из новагорода позва влд҃кѹ и посадьника мирошкѹ и вѧчьшии мѹж҃ по сн҃ъ
и ꙗко бꙑша на озѣре серегери престави сѧ рабъ бж҃ии архепс҃пъ новгородьскꙑи мартѹрии мс҃цѧ авгѹс҃ въ к҃ д на ст҃го апс҃ла варѳоломеꙗ
и привезоша и
и положиша и въ притворе ст҃ꙑꙗ софиꙗ
идоша людьѥ съ посадникомь и съ михалкомь къ всѣволодѹ
и приꙗ ѥ съ великою чс҃тью
и вда имъ сн҃ъ ст҃ославъ
а въ новъгородъ съдѹмавъ съдѹмавъ съ посадникомь присла
и съ новъгородьци
и въведе въ епискѹпию митрофана мѹж҃ бм҃ь избьрана
и всь новъгородъ шьдъше съ чс҃тью посадиша и донележе бѹдеть ѿ митрополита позваниѥ
и тъгда поидеши на поставлениѥ
въ тож҃ лѣт҃ заложиша црк҃вь камѧнѹ ст҃хъ м҃
томьж҃ лѣт҃ постави црк҃вь кнѧгꙑни ꙗрославлѧꙗ на михалици манастꙑрь ст҃ꙑꙗ бц҃ѧ рожьство
игумению поставиша завижюю посадника
въ тож҃ лѣт҃ испьсаша црк҃вь стг҃о преображениꙗ на городищи
въ тож҃ лѣт҃ испьсаша цр҃ковь въ рѹсѣ стг҃о спс҃а влд҃чьню въ манастꙑри
приде же кн҃зь ст҃ослав҃ въ новъгородъ сн҃ъ всеволожь вънѹкъ гюргевъ мс҃цѧ генварѧ въ а҃ на ст҃го василиꙗ
и посадиша и на столѣ въ ст҃ѣи софии
и обрадова сѧ вьсь новъгородъ
въ тож҃ лѣт҃ въ рѹсѣ городъ обложиша
въ лѣт҃ ҂ѕ҃ ѱ҃ и ловоть възѧша литва и до налюцѧ съ бѣлеѥ до свинорта и до ворча середѹ
и гнаша сѧ новгородьци по нихъ и до цьрнѧнъ
и биша сѧ с ними
и ѹбиша литвꙑ мꙋжь п҃ а новгородьць е҃і рагѹилѹ прокопииница съ брат҃омь ольксою гюргѧ събꙑшкиницѧ ратьмира нѣжатиницѧ страшка серебрьника вѣсцѧ вънезда ꙗгиницѧ лѹку мирошкинъ отрок҃ микитѹ лазоревицѧ жирошкѹ ꙩгасовицѧ ꙩсипа подвоискаго романа пъкта инѣхъ д҃ мѹж҃
а полонъ вьсь отѧша
а избътъкъ ѹбѣжаша
въ тож҃ лѣт҃ иде нездила пьхциниць на лѹкꙑ воѥводою
иде съ лѹкъ съ маломь дрѹжинꙑ въ лотꙑголѹ на тороне
и засташа ꙗ въ одринахъ
и ѹбиша ихъ м҃ мѹж҃
а женꙑ ихъ и дѣти поимаша
а сами придоша на лѹкꙑ сторови вьси
а кто бѣ нѣ пошьлъ по нихъ с[то]лбовицѧ съ нѣколькомь дрѹжинꙑ а у тѣхъ кѹн҃ поимаш҃ бивъше
въ лѣт҃ ҂ѕ҃ ѱ҃ ѳ҃ новъгородьци бм҃ь избранаго митроѳана въведоша въ епс҃пью по мартурии
и иде въ рѹс҃ ставитъ сѧ къ митрополитѹ съ новгородьскꙑми мѹж҃ и съ всѣволожими
и поставленъ бꙑс҃ мс҃цѧ июлѧ въ г҃ дн҃ь на стг҃о ѹакинфа
и приде въ новъгородъ септѧб҃ въ д҃і на въздвижениѥ чс҃тьнаго х҃а
и ради бꙑша новгородьци своѥмѹ влд҃цѣ
въ тож҃ лѣт҃ мс҃цѧ априлѧ въ еі съгорѣ цр҃кꙑ ѿ грома ст҃го нїколꙑ на городищи
и ста всѣ лѣт҃ дъжгево
а варѧгꙑ пѹстїша без мира за море
тг҃оже лѣт҃ сърѹбиша въ рѹсѣ городъ
а на осѣнь придоша варѧзи горою на миръ
и даша имъ миръ на всѣи воли своеи
въ лѣт҃ ҂ѕ҃ ѱ҃ і҃ съвѣршиша цр҃ковь камѧнѹ ст҃го прр҃ка илиѥ на хълмѣ коньць славьна
и ст҃и ю влд҃ка митроѳанъ на праз҃
въ лѣт҃ ҂ѕ҃ ѱ҃ а҃і рюрикъ съ ольговици и съ поганꙑми половци концѧкъ и данила бѧковиць възѧша град҃ кꙑѥвъ на щитъ въ а҃ дн҃ь генвар҃ на стг҃о василїꙗ
а кого доидеть рѹка цьрньцѧ ли церницѣ ли поп҃ ли попадьѥ ли а тꙑ вѣдоша въ поганꙑꙗ
а что гости иноземьцѧ вьсѧкого ꙗзꙑка затвориша сѧ въ црк҃вахъ
и въдаша имъ животъ а товаръ съ ними роздѣлиша на полꙑ
а что по манастꙑремъ и по всѣмъ црк҃вма всѧ ѹзорочьꙗ и иконꙑ одраша и везоша погании въ землю свою
а град҃ пожгоша
въ тож҃ лѣт҃ побѣдиша олгозицѧ литвѹ
избиша ихъ з҃ сотъ и ҂а
томьж҃ лѣт҃ прѣстави сѧ мирошьшка посадникъ новъгородьскꙑи постригъ сѧ ѹ стг҃о георгиѧ
и потом҃ даша посадницьство мїхалкѹ степаницю
въ лѣт҃ ҂ѕ҃ ѱ҃ в҃і црс҃твующю ольксе въ цс҃риградѣ въ црс҃твѣ исаковѣ брат҃ своѥго ѥгоже слѣпивъ а самъ цс҃рмь ста
а сн҃а ѥго олексѹ затвори въ стѣнахъ вꙑсокꙑхъ стражею ꙗко не вꙑнидеть
и временомъ минѹвъшемъ и дьръзнѹ исакъ молити сѧ о сн҃ѹ своѥмь да бꙑ ѥго испѹстилъ ис твьрди прѣдъ сѧ
и ꙋмоли брт҃а исакъ
и приꙗста извѣщениѥ съ сн҃мь ꙗко не помꙑслити на црс҃тво
и спѹщенъ бꙑс҃ ис твьрди
и хожашеть въ своѥи воли
цс҃рь же олькс҃а не печѧше сѧ о немь вѣрѧ брат҃ исакови и сн҃ови ѥго зане приꙗста извѣщениѥ
и потом҃ исакъ помꙑсливъ и въсхотѣ црс҃тва и ѹчѧшеть сн҃а посꙑлаꙗ потаи ꙗко
добро створихъ брат҃ моѥмѹ олѣксѣ
ѿ поганꙑхъ вꙑкѹпихъ ѥго
а онъ противѹ зло ми възда слѣпивъ мѧ
цр҃ство моѥ възѧ
и въсхотѣ сн҃ъ ѥго ꙗкоже ѹчашеть ѥго
и мꙑшлѧшьта како ѥмѹ изити из града въ дальнѧꙗ странꙑ и ѿтолѣ искати црс҃тва
и въвѣденъ бꙑс҃ въ корабль
и въсаженъ бꙑс҃ въ бочкѹ имѹщи г҃ дна при ѥдинѣмь конци за нимьже исаковиць сѣдѧше
а въ дрѹгомь конци вода идеже гвоздъ
нѣлзѣ бо бѧше инако изити из града
и тако изиде из грѣчьскѣи земли
и ѹвѣдавъ цс҃рь посла искатъ ѥго
и начаша искати ѥго въ мнозѣхъ мѣстѣхъ
и внидоша въ тъ корабль идеже бѧшеть
и всѧ мѣста обискаша
а из бъчькъ гвоздꙑ вꙑнимаша
и видеше водѹ текѹщю идоша прочь и не обрѣтоша ѥго
и тако изиде исаковичь
и приде къ нѣмьчьскѹмѹ цс҃рю филипови къ зѧти и къ сѣстрѣ своѥи
цс҃рь нѣмечьскꙑи посла къ папѣ въ римъ
и тако ѹвѣчаста ꙗко нѣ воѥвати на цс҃рьгр҃дъ
нъ ꙗкоже реч҃ исаковиць
всь град҃ костѧнтинь хотѧть моѥго црс҃тва
такоже посадѧче ѥго на прѣстолѣ поидете же къ иерс҃лмѹ въ помочь
не въсхотѧть ли ѥго а ведете и опѧть къ мнѣ
а пакости не деите грѣчьскои земли
фрѧзи же и вси воѥводꙑ ихъ възлюбиша злат҃ и срѣбро иже мѣнѧшеть имъ исаковиць
а цс҃рва велѣниꙗ забꙑша и папина
пьрвоѥ пришьдъше въ сѹдъ замкꙑ желѣзнꙑꙗ разбиша
и пристѹпивъше къ градѹ огнь въвергоша д҃рь мѣстъ въ храмꙑ
тъгда цс҃рь олькса ѹзьревъ пламень не створи бранї противѹ имъ
призвавъ брата исака ѥгоже слѣпи посади ѥго на прѣстолѣ
и реч҃
даже ѥси брат҃ тако створилъ прости мене
а се твоѥ црс҃тво
избѣжа из града
и пожьженъ бꙑс҃ град҃ и црк҃ви несказьнꙑ лѣпотою имъже не можемъ числа съповѣдати
и ст҃оѥ софиѥ притворъ погорѣ идеже патриарси вси написани и подрѹмьѥ и до морѧ
а семо по цс҃ревъ затворъ и до сѹда погорѣ
и тъгда погна исаковиць по цс҃ри олексѣ съ фрѧгꙑ
и не постиже ѥго
и възврати сѧ въ град҃
и съгна оц҃ѧ съ прѣстола
а самъ цс҃рмъ ста
тꙑ ѥси слепъ
како можеши црс҃тво дьржати
азъ ѥсмь цс҃рь
тъгда исакъ цс҃рь много съжаливъ си о град҃ и о црс҃твѣ своѥмь и о граблении манастꙑрьскꙑхъ ѥже даꙗста фрѧгомъ злат҃ и срѣбро посѹленоѥ имъ разболѣвъ сѧ и бꙑс҃ мнихъ
и ѿиде свѣта сего
по исаковѣ же смр҃ти людиѥ на сн҃а ѥго въсташа про зажьжениѥ градьноѥ и за пограблениѥ манастꙑрьское
и събраче сѧ чернь и волочахѹ добрꙑѥ можи дꙋмающе с ними кого цс҃рѧ поставѧть
и вси хотѧхѹ радиноса
онъ же не хотѧше црс҃тва
нъ кръꙗше сѧ ѿ нихъ измѣнивъ сѧ въ чьрнꙑ ризꙑ
женѹ же ѥго имъше приведоша въ ст҃ѹю софию и много нѹдиша ю
повѣжь намъ кде ѥсть мѹж҃ твои
и не сказа о мѹжи своѥмь
потомь ж҃ ꙗша члв҃ка именьмь николѹ воина
и на тог҃ възложиша вѣньць бес патриарха
и тѹ бꙑша с нимь въ ст҃ѣи софии ѕ҃ дн҃ии и ѕ҃ ночии
цс҃рь же исаковиць бѧшеть въ влахернѣ и хотѧше въвести фрѧгꙑ отаи боꙗръ въ град҃
боꙗре же ѹвѣдавъше ѹтолиша цс҃рѧ
не даша ѥмѹ напѹститї фрѧгъ рекѹче
мꙑ с тобою есмь
т[ъ]гда боꙗре ѹбоꙗвъше сѧ въвѣдениꙗ фрѧгъ съдѹмавъше съ мюрчюфломь ꙗша цс҃рѧ исаковицѧ а на мюрчюфла вѣньчь възложиша
а мюрчюфла бѧше вꙑсадилъ ис тьмьнице исаковиць
и приꙗлъ извѣщениѥ ꙗко не искати подъ исаковицемь црс҃тва нъ блюсти подъ нимь
мюрчюфлъ же посла къ николѣ и къ людьмъ въ ст҃ѹю софию
ꙗзъ ꙗлъ ворога вашего исаковицѧ
ꙗзъ вашь цс҃рь
а николѣ даю пьрвꙑи въ боꙗрехъ
сложи съ себе вѣньць
и вси людиѥ не даша ѥмѹ сложити вѣньцѧ нъ боле заклѧша сѧ
кто ѿстѹпить ѿ николꙑ да бѹдеть проклѧтъ
тог҃же дн҃е дождавъше ночи разбѣгоша сѧ вси а николѹ ꙗша и женѹ ѥго ꙗ мюрчюфлъ
и въсади ꙗ въ тьмницю и ольксу исаковицѧ ѹтвьрди въ стѣнехъ
а самъ цс҃рмь ста мюрчюфлъ феуларѧ въ е҃ дн҃ь надѣꙗ сѧ избити фрѧгꙑ
фрѧзи же ѹведавъше ꙗта исаковицѧ воѥваша волость около города просѧче ѹ мюрчюфла
даи намъ исаковицѧ ѿ поидемъ къ нѣмечьскумѹ цс҃рю ѿнележе ѥсме послани
а тобе црс҃во ѥго
мурчюфлъ же и вси боꙗре не даша ѥго жива
и ѹморивъше исаковицѧ и рекоша фрѧгомъ
ѹмьрлъ ѥсть
придете и видите и
тъгда же фрѧзи печѧльни бꙑвъше за прѣслѹшаниѥ своѥ не тако бо бѣ казалъ имъ цс҃рь нѣмѣчьскꙑи и папа римьскꙑи ꙗкоже си зло ѹчиниша цс҃рюград҃ сами к собе вси
оже намъ нѣтѹ исаковицѧ с нимь же ѥсме пришли да лѹче нꙑ ѥсть ѹмрети ѹ цс҃рѧград҃ нежели съ срамомь ѿити
ѿтоль начаша строити брань къ град҃
и замꙑслиша ꙗкоже и прѣж҃
на кораблихъ раꙗми на шьглахъ
на инꙑхъ же кораблихъ исъциниша порокꙑ и лѣствицѧ
а на инѣхъ замꙑслиша съвѣшивати бъчькꙑ чересъ град҃ накладенꙑ смолинꙑ
и лѹчинꙑ зажьгъше пѹстиша хоромꙑ ꙗкож҃ и прѣж҃ пожьгоша градъ
и пристѹпиша къ градѹ априлѧ въ ѳ҃ дн҃ь въ пѧтъкъ е҃ нед҃ пос҃
и не ѹспѣша ничьтоже град҃
нъ фрѧгъ избиша близъ р҃ мѹж҃
и стоꙗша тѹ фрѧзи г҃ дн҃и
и въ понед҃ верьбнои нед҃ пристѹпиша къ град҃ слн҃чю въсходѧщю противѹ ст҃му сп҃сѹ зовемꙑи вергетисъ противѹ испигасѹ
сташа же и до лахернꙑ
пристѹпиша же на м҃ корабль въ великꙑхъ бѧхѹ же изременани межи ими въ нихъхъже людьѥ на конихъ одени въ бръне и коне ихъ
инии же корабле ихъ и галѣѥ ихъ стоꙗхѹ назаде боѧще сѧ зажьжениꙗ ꙗкож҃ и прѣж҃ бѧхѹть грьци пѹстили на не і҃ кораблевъ съ огньмь
и въ прѧхъ извеременивъше погодъѥ вѣтра на василиѥвъ дн҃ь полѹноци и не ѹспеша ничтоже фрѧзьскꙑмъ кораблемъ
вѣсть бо имъ бѧше далъ исаковиць
а грькомъ повеле пѹс҃ти на корабле на не
тѣмьже и не погорѣша фрѧзи
и тако бꙑс҃ възѧтиѥ цс҃рѧград҃ велико
и привлеце корабль къ стенѣ градьнѣи вѣтръ
и бꙑша скалꙑ ихъ великꙑꙗ чрѣсъ град҃
а нижьнеѥ скалꙑ равно забороломъ
и бьꙗхѹть съ вꙑсокꙑхъ скалъ на градѣ грькꙑ и варѧгꙑ камениѥмь и стрѣлами и сѹлицами
а съ нижьнихъ на град҃ сълѣзоша
и так҃ възѧша град҃
цс҃рь же мюрчюфолъ крѣплѧше боꙗрꙑ и все людї хотѧ тѹ брань створити съ фрѧгꙑ
и не послѹшаша ѥго
побѣгоша ѿ него вси
цс҃рь же побеже ѿ нихъ и ѹгони ѥ на коньнемь търгѹ
и многа жалова на боꙗрꙑ и на все люд҃
тъгда же цс҃арь избеже изъ град҃ и патриархъ и вси боꙗре
и внидоша въ град҃ фрѧзи вси април҃ въ в҃і дн҃ь на ст҃го василиꙗ исповѣдн҃ика въ понед҃
и сташа на мс҃т идеже стоꙗше цс҃рь грьчьскꙑи ѹ ст҃го сп҃са
и тѹ сташа и на ночь
заѹтра же слн҃чю въсходѧщю вънидоша въ ст҃ѹю софию
и одьраша двьри и расѣкоша
а онболъ окованъ бѧше всь сребромь
и столпꙑ сребрьнꙑѥ в҃і а д҃ кивотьнꙑꙗ и тѧгло исѣкоша и в҃і крс҃та иже надъ олтаремь бѧхѹ межи ими шишкꙑ ꙗко дрѣва вꙑшьша мѹж҃ и прѣградꙑ олтарьнꙑꙗ межи стълпꙑ
а то все сребрьно
и трѧпезѹ чюдьнѹю одьраша драгꙑи камень и велии жьньчюгъ
а самѹ невѣдомо камо ю дѣша
и м҃ кѹбъковъ великꙑхъ иже бѧхѹ прѣдъ олтаремь и понекадѣла и свѣтилна сребрьнаꙗ ꙗко не можемъ числа повѣдати съ праздьничьнꙑми съсѹдꙑ бесцѣньнꙑми поимаша слѹж҃бьноѥ еуаг҃е и хс҃ꙑ чс҃тьнꙑꙗ иконꙑ бесцѣнꙑꙗ
все одраша
и подъ трѧпезою кръвъ наидоша м҃ кадїѥ чс҃таго злат҃ а на полатѣхъ и въ стѣнахъ и въ съсѹдохранильници не вѣде колико злата и сребра ꙗко нетѹ числа и бесцѣньнꙑхъ съсѹдъ
то ж҃ всѣ въ ѥдинои софии сказахъ
а ст҃ѹю бц҃ю иже въ влахѣрнѣ идеже ст҃ꙑи дх҃ъ съхожаше на всѧ пѧтницѣ и тѹ одраша
инѣхъ же церквии не можеть члв҃къ сказати ꙗко бе щисла
дигитрию же чюдьнѹю иже по град҃ хожаше ст҃ѹю бц҃ю съблюде ю б҃ъ добрꙑми людьми
и нꙑне ѥсть на нюже надѣѥмъ сѧ
инꙑѥ црк҃ви въ градѣ и вънѣ град҃ и манастꙑри въ град҃ и вънѣ град҃ пограбиша все имъже не можемъ числа ни красотꙑ ихъ сказати
черньче же и чернице и попꙑ облѹпїша
и нѣколико ихъ избиша
грькꙑ же и варѧгꙑ изгнаша изъ град҃ иже бѧхѹть остали
се ж҃ имена воѥводамъ ихъ
а҃ маркосъ ѿ рима въ град҃ бьрне идеже бе жилъ поганꙑи злꙑи дедрикъ
а ви кондофъ ѡфланъдръ
а г дѹжь слепꙑи ѿ маркова острова венедикъ
сего дѹжа слѣпилъ манѹилъ цс҃рь
мнози бо философи молѧхѹть сѧ чс҃рви
аще сего дѹжа ѿпѹстиши съдрава тъ много зла створить твоѥмѹ црс҃твѹ
црь ж҃ не хотѧ ѥго ѹбити повелѣ очи ѥмѹ слѣпити стькломь
и бꙑс҃ очи ѥмѹ ꙗко невреженѣ
нъ не видѧше ничегоже
сь же дѹжь много брании замꙑшлѧше на град҃
и вси ѥго послѹшахѹ
и корабли ѥго велиции бѧхѹть с нихъже градъ възѧша
стоꙗньꙗ же фрѧжьска ѹ цс҃рѧграда ѿ декаб҃ до април҃ доколо городъ възѧшь
а мс҃цѧ маиꙗ въ ѳ҃ поставища цс҃рѧ своѥго латина кондо фларенда своими пс҃пꙑ
и власть собе раздѣлиша
цс҃рви град҃ а маркосѹ сѹдъ а дѹжеви десѧтина
и так҃ погꙑбе црс҃тво б҃охранимаго костѧнтинѧграда и землѧ грьчьскаꙗ въ свадѣ цс҃рвъ ѥюже обладають фрѧзи
въ лѣт҃ ҂ѕ҃ ѱ҃ г҃і мс҃ць освѣте въ и҃ ноции
тогож҃ лѣт҃ присла великꙑи кн҃зь всеволодъ въ новъгородъ рекѧ так҃
въ земли вашеи рать ходить
а кн҃зь вашь сн҃ъ мои ст҃ославъ малъ
а даю вꙑ сн҃ъ свои стареишии костѧнтинъ
тъгдаж҃ отѧшѧ посадницьство ѹ михалка и даша дмитрѹ мирошкиницю
въ тож҃ лѣт҃ приде кнѧзь костѧнтинъ всеволодиць внѹкъ гюргевъ въ новъгородъ мс҃цѧ марта въ к҃ на ст҃го герасима
и радъ бꙑс҃ всь град҃ своѥму хотѣнию
въ тож҃ лѣт҃ прѣставї сѧ кнѧгꙑни всеволожаꙗ
въ лѣт҃ ҂ѕ҃ ѱ҃ д҃і прѣстави сѧ рабъ бж҃ии митрофанъ а мирьскꙑ михалько постригъ сѧ ѹ ст҃ѣи бц҃и въ аркажи манастꙑри маиꙗ въ и҃і посадникъ новгородьскꙑи
въ тож҃ лѣт҃ постави твьрдислав҃ цр҃ковь на воротѣхъ въ оркажи манастꙑри михалковиць ст҃го сьмена стълъпника иже на дивнѣи горѣ
въ лѣт҃ ҂ѕ҃ ѱ҃ е҃і поставиша црк҃вь ст҃го лѹкꙑ на лѹбѧнѣи ѹлици перенесъше съ колѣнѧ володаревицѣ и носовици
тог҃же лѣт҃ съвьршиша црк҃вь ст҃ꙑѧ пѧтницѧ заморьскии авгѹс҃ въ л҃
тогож҃ лѣт҃ съвьрши црк҃вь стг҃о пѧнтѣлѣимона федоръ пинещиниць
въ тож҃ лѣт҃ прѣстави сѧ рабъ бж҃ии парфѹрии а мирьскꙑ прокша малꙑшевиць постригъ сѧ ѹ ст҃го сп҃са на хѹтинѣ при игѹмене варламе
а покои г҃и дш҃ю ѥго
въ лѣт҃ ҂ѕ҃ ѱ҃ ѕ҃і приде лазорь всеволожь мѹж҃ из володимирѧ
и борисе мирошкиниць повелѣ ꙋбити ольксѹ събꙑславицѧ на ѧрославли дворѣ
и ѹбиша и без винꙑ въ сѹбт҃ѹ марта въ з҃і на ст҃го альксиꙗ
а заѹтра плака ст҃аꙗ бц҃ѧ ѹ стг҃о ꙗкова въ неревьскемь конци
въ лѣт҃ ҂ѕ҃ ѱ҃ и҃і новгородьцї ѹгонивъше литвѹ въ ходꙑницихъ избиша съ кнѧзьмь володимиромь и с посадникомь твьрдїславомь
тог҃же лѣт҃ ходи всеволодъ на рѧзань и реч҃ имъ
поиде къ мнѣ съ снм҃ь моимь ꙗрославомь за оку на рѧдꙑ
и переидоша к немѹ
и ту ꙗ изма
и посла пълкꙑ
изма женꙑ и дѣти
а градъ ихъ зажьже
и тако ꙗ расточи ꙗ по градомъ
на тѹж҃ зимѹ приде кн҃зь мьстислав҃ мьстиславиць на тържькъ и изма дворѧнѣ ст҃ославли и посадника оковаша
а товарꙑ ихъ кого рѹка доидеть
а в новъгородъ присла
кланѧꙗ сѧ ст҃ѣи софии и гробѹ оц҃ѧ моѥго и всѣмъ новгородьцемъ пришьлъ ѥсмь къ вамъ слꙑшавъ насильѥ ѿ кнѧзь
и жаль ми своѥꙗ оц҃инꙑ
то слꙑшавъше новгородьци послаша по нь съ великою чс҃тью
поиди кнѧже на столъ
а ст҃ослава посадиша въ влд҃цьни дворѣ и съ мѹжи ѥго донеле бѹдеть ѹправа съ оц҃мь
приде мьстиславъ въ новъгородъ
и посадиша и на столѣ оц҃и
и ради бꙑша новъгородьци
и поиде мьстиславъ съ всемь пълкомь на всеволода
и бꙑша на плоскѣи
и присла къ немѹ всеволодъ
тꙑ ми ѥси сн҃ъ а ꙗзъ тъбе оц҃ь
пѹсти ст҃ослава съ мѹжи
и всѣ ѥже заседелъ исправи
ꙗзъ кость пѹскаю и товаръ
и пѹсти мьстиславъ ст҃ослав҃ и мѹж҃ ѥго
а всеволодъ пѹс҃ гость съ товарꙑ
хрс҃тъ человаста и миръ възѧста
и приде мьстислав҃ въ новъгородъ
въ лѣт҃ ҂ѕ҃ ѱ҃ ѳ҃і приде дмитръ ꙗкѹниць из рѹси
и състѹпи сѧ твьрдиславъ посадничьства по своѥи воли старѣишю себе
тъгдаж҃ даша посадничьство дъмитрѹ ꙗкѹничю
и посла кнѧзь мьстиславъ дмитра ꙗкѹнїцѧ на лѹкꙑ съ новгородьци города ставитъ
а самъ иде на тържькъ блюстъ волости
исъ търожкѹ иде въ торопьчь
ис торопцѧ иде на лѹкꙑ
и сънѧ сѧ съ новгородьци
а лѹчѧномъ да кнѧзѧ володимира пльсковьскаг҃
тог҃же лѣт҃ волею бж҃иѥю съвьрши црк҃вь камѧнѹ вѧчеславъ прокшиниць вънѹкъ малꙑшевъ стꙑх҃ м҃
а даи б҃гъ ѥмѹ въ спс҃ениѥ млт҃вми ст҃хъ м҃
том҃же лѣт҃ бесъ кнѧзѧ и без новъгородьць новѣгородѣ бꙑс҃ пожаръ великъ
загорѣ сѧ на радѧтинѣ ѹлици
и съгорѣ дворовъ ҂д҃ и т҃ а црк҃вии е҃і
тог҃же лѣт҃ на зимѹ мс҃цѧ ге҃нврѧ въ к҃ в на стг҃о климента и злодѣи испьрва не хотѧ добра зависть въложи людьмъ на архѥпс҃па митрофана съ кнѧзьмь мьстиславомь
и не даша ѥмѹ правити сѧ
и ведоша и въ торопьць
онъ же то приꙗ съ радостию ꙗко і҃ѡ злат҃ѹстьць и григории акраганьскꙑи
тѹюже и сь приꙗ печѧль славѧ б҃а
тъгдаж҃ бѧше пришьлъ прѣж҃ изгнаниꙗ митрофанѧ архѥпс҃па добрꙑна ꙗдрѣиковиць изъ цс҃рѧград҃
и привезѣ съ собою гробъ гн҃ь
а самъ пострїже сѧ на хѹтинѣ ѹ стг҃о сп҃са
и волею бж҃иѥю възлюби и кн҃зь мьстїслав҃ и вси новгородьци
и послаша и въ рѹсь ставитъ сѧ
и приде поставленъ архѥпс҃пъ антонии
и створї полатѹ митрофаню цр҃квь въ имѧ ст҃го антониꙗ
въ лѣт҃ ҂ѕ҃ ѱ҃ к҃ ходи мьстислав на чюдь рекомѹю търмѹ съ новгородьци
и много полониша
скота бе щисла приведоша
потом҃ же на зимѹ иде кн҃зь мьстиславъ съ новгородьци иде на чюдьскꙑи городъ рекомꙑи медвѣжю головѹ
села ихъ потрати
и придоша подъ городъ
и поклониша сѧ чюдь кн҃зю
и дань на нихъ възѧ
и придоша вси сдрави
въ лѣт҃ ҂ѕ҃ ѱ҃ к҃ а въ петрово говениѥ изъѥхаша литва безбожнаꙗ пльсковъ и пожгоша
пльсковицї бо бѧхѹ въ то врем҃ изгнали кнз҃ѧ володимира ѿ себе
а пльсковици бѧхѹ на озѣрѣ
и много створиша зла и ѿидоша
въ лѣт҃ ҂ѕ҃ ѱ҃ к҃ в мс҃цѧ феврарѧ въ а҃ дн҃ь въ нед҃ сꙑропѹ҃стнѹю громъ бꙑс҃ по заꙋт҃нии
и вси слꙑшаша
и потом҃ къгда ж҃ змьи видѣша лѣтѧщь
том҃же дн҃е иде кн҃зь мьстислав҃ съ новгородьци на чюдь на ѥреву сквозе землю чюд҃скѹю къ морю
села ихъ потрати
и осѣкꙑ ихъ възь]ма
и ста съ новгородци подъ городомъ воробииномь
и чюд҃ поклониша сѧ ѥмѹ
и мьстиславъ же кн҃зь взѧ на нихъ дань
и да новгородьцемъ двѣ чѧсти дани а третьюю чѧсть дворѧномъ
бѧше же тѹ и пльсковьскꙑи кн҃зь всѣволодъ борисовиць съ пльсковици и торопьцьскꙑи кн҃зь дв҃дъ володимирь брат҃
и придоша сдрави вси съ множьствомь полона
въ тож҃ лѣт҃ изгони всеволодъ чьрмьнꙑи сн҃ъ ст҃ославль правнукъ олговъ внѹкꙑ ростиславле из рѹси так҃ река
брат҃ моꙗ ѥсте в҃ кнѧзѧ повесили вꙑ въ галици ꙗко злодѣꙗ
и положили ѥсте ѹкоръ на всѣхъ
и нѣтѹ вамъ чѧсти въ рѹс҃скои землї
тог҃же лѣт҃ прислаша внѹци ростиславли въ новъгородъ къ мьстиславу мьстиславицю
се не творить намъ всеволодъ ст҃ославиць частї въ рѹсьскои земли
а поиди
поищемъ своѥи оц҃инꙑ
мьстислав҃ же съзва вѣче на ꙗрослали дворѣ
и почѧ звати новгородьче кꙑѥвѹ на всѣволода чьрмьнаго
рекоша ѥмѹ новгородьци
кам҃ кнѧже очима позриши тꙑ там҃ мꙑ главами своими вьржемъ
и поиде кн҃зь мьстислав҃ съ новгородцї къ кꙑѥвѹ мс҃цѧ июнѧ на стг҃о феодора
и доидоша смольньска
и бꙑс҃ распрѧ новгородьцемъ съ смолнѧнꙑ
и ѹбиша новгородци смолнѧнина
а по кн҃зи не поидоша
кн҃зь же мьстиславъ въ вѣче поча звати
они же не поидоша
кнѧзь же чѣловавъ всѣхъ поклонивъ сѧ поиде
новгородьци же створивъше вѣче о собе почаша гадати
и реч҃ твьрдїславъ посадникъ ꙗко
брат҃ѥ страдали дѣди наши и оч҃и за рѹсьскѹю землю
тако брат҃ѥ и мꙑ поидимъ по своѥмь кн҃зи
и так҃ поидоша и смольньска
и постигъше кн҃зѧ и начаша воѥвати по днѣпрю городѣ черниговьскѣѥ
и възѧша рѣчицѣ на щїтъ и инꙑѥ городѣ мнозѣ чьрниговьскꙑꙗ
и придоша подъ вꙑшегородъ
и начаша сѧ бити
и одолѣ мьстиславъ съ брат҃ѥю и съ новгородьци
и ꙗша в҃ кнѧзѧ ростислав҃ ꙗрославицѧ и ѧропълка брат҃ ѥго вънѹка олгова
а вꙑшегородци поклониша сѧ
отвориша врата
а всеволодъ ис кꙑѥва вꙑбежа за дънепрь
и въиде мьстислав҃ съ брат҃ѥю и съ новгородьци въ кꙑѥвъ
и поклониша сѧ кꙑꙗне
и посадиша кꙑѥвѣ мьстислава романовицѧ вънѹкъ ростиславль
идоша ис кꙑѥва къ чьрниговѹ
и стоꙗвъше в҃і дн҃и възѧша миръ
и въземъше дарꙑ придоша новѹгородѹ вси сдравї
въ лѣт҃ ҂ѕ҃ ѱ҃ к҃ г поиде кнѧзь мьстиславъ по своѥи воли кꙑѥвѹ
и створи вѣцѣ на ꙗрославли дворѣ
и рече новгородьцемъ
суть ми орѹдиꙗ въ рѹси
а вꙑ вольни въ кн҃зѣхъ
тог҃же лѣт҃ новъгородьци много гадавъше послаша по ꙗрослава по всеволодицѧ по гюргевъ вънѹкъ гюргѧ иванъковицѧ посадника и ꙗкѹна тꙑсѧцьскаго и кѹпьць старѣишихъ і҃ мѹж҃
и въиде кн҃зь ꙗрославъ въ новъгородъ
и ѹсрѣте и архиѥпс҃пъ антонъ съ новгородьци
тог҃же лѣт҃ кн҃зь ꙗрослав҃ ꙗ ꙗкѹна зѹболомицѧ а по фомѹ посла по доброщиницѧ по новоторожьскꙑи посадникъ
и оковавъ потоци и на тьхвѣрь
и по грѣхомъ нашимъ обади федоръ лазѹтиниць и иворъ новотържьчь ꙗкѹна тꙑсѧцьскаго намнѣжицѧ
кн҃зь же ꙗрославъ створи вѣчѣ на ꙗрослали дворѣ
идоша на дворъ ꙗкѹнь и розграбиша
и женѹ ѥго ꙗша
а ꙗкѹнъ заѹтра иде съ посадникомь къ кнѧзю
и кн҃зь повѣле ꙗти сн҃а ѥго хрс҃офора маиꙗ въ к҃ а
тъгдаже на сборъ ѹбиша прѹсї овъстрата и сꙑнъ ѥго лѹготѹ
и въвьргоша и въ грѣблю мьртвъ
кн҃зь же о томь пожали на новгородцѣ
тог҃же лѣт҃ поиде кн҃зь ꙗрославъ на тържъкъ поимѧ съ собою твьрдислав҃ михалковицѧ микифора полюда сбꙑслава смена ольксѹ и мног҃ боꙗръ
и одаривъ присла въ новъгородъ
а самъ седе на търожькѹ
тоиж҃ осени мног҃ зла сѧ створи
поби мразъ обильѥ по волостї
а на търожкѹ все чело бꙑс҃
и заꙗ кн҃зь вьршь на търожкѹ
не пѹс҃ въ городъ ни воза
и послаша по кн҃зѧ смена борисовицѧ вѧчеслава климѧтицѧ зѹбьцѧ ꙗкѹна
и тѣхъ приꙗ
и кого послашь и кн҃зь приꙗ
а новѣгородѣ зло бꙑс҃ вельми
кадь ржи кѹплѧхѹть по і҃ грв҃нъ а овса по г҃ грв҃нѣ а рѣпѣ возъ по в҃ гр҃внѣ
ꙗдѧхѹ люди сосновѹю кору и листъ липовъ и мохъ
о горѣ тъгда брат҃ѥ бѧше
дѣти своѥ даꙗхѹть одьрень
и поставиша скѹдельницю
и наметаша полнѹ
о горѣ бѧше
по търгѹ трупиѥ
по ѹлицѧмъ трѹпиѥ
по полю трѹпиѥ
не можахѹ пси изѣдати члв҃ѣкъ
а вожане помроша
а останъке разиде сѧ
и тако по грѣхомъ нашимъ разиде сѧ власть наша и градъ нашь
новгородьци же останъке живꙑхъ послаша гюргѧ иванковицѧ посадника и степана твьрдиславицѧ инꙑ мѹжа по кн҃зѧ
и тѣхъ приꙗ
а въ новъгородъ приславъ ивора и чагюноса вꙑведе кнѧгꙑню свою к собе дъчерь мьстислалю
и потомь послаша манѹилѹ ꙗгольчевичѧ съ последнею речью
поиди въ свою оц҃инѹ къ ст҃ѣи софии
не идеши ли а повежь нꙑ
ꙗрославъ же и тѣхъ не пѹс҃
а гость новъгородьскꙑи всь приꙗ
и бꙑс҃ новѣгородѣ печѧль и въпль
тъгдаж҃ ѹчювъ мьстислав҃ мьстиславлїць зло то въѥха въ новъгородъ мс҃цѧ феврар҃ въ а҃і дн҃ь
и ꙗ хота григоревицѧ намѣстьника ꙗрослалѧ и всѣ дворѧнꙑ искова
и вꙑѥха на ꙗрослаль дворъ и цѣлова чс҃тьнꙑи крс҃тъ
а новгородьци к немѹ ꙗко с нимь въ животъ и въ смр҃ть
любо изищю мѹж҃ новгородьстии и волости
пакꙑ ли а головою повалю за новъгородъ
ꙗрославѹ же бꙑс҃ весть на тържькъ
и изгошиша твьрдь
а пѹти ѿ новагорода все засекоша и рѣкѹ тьхвѣрцю
а въ новъгородъ въсла р҃ мѹж҃ новгородьць мьстислав҃ проваживатъ из новагорода
и не ꙗша сѧ по то нъ вси бꙑша одинодш҃но
и то р҃ мѹж҃
и посла кн҃зь мьстиславъ съ новгородьци къ ꙗрослав҃ на тържькъ поп҃ гюргѧ стг҃о і҃ѡ на търговищи и свои мужь пѹс҃
сн҃ѹ кланѧю ти сѧ
мѹж҃ мои и гость пѹс҃
а самъ съ торожькѹ поиди
а съ мною любъвь възми
кн҃зь же ꙗрослав҃ того не ѹлюбивъ пѹсти попъ без мира
а новгородце съзва на поле за тържькъ въ мѧс҃пѹс҃нѹю сѹб҃
вьси мѹж҃ и гостьбници измавъ ꙗ всѧ посла исковавъ по своимъ городомъ
а товарꙑ ихъ раздаꙗ и коне
а бѧше всѣхъ новгородьць боле ҂в҃
и приде весть въ новъгородъ
бѧше же новгородьцевъ мало
ано тамо измано вѧчьшїѥ мѹж҃
а мьньшеѥ они розидоша сѧ а иноѥ помьрло голодомъ
кнѧзь же мьстиславъ створи вѣцѣ на ꙗрослали дворѣ
и поидемъ
реч҃
поищемъ мѹж҃ своихъ вашеи брат҃и и волости своѥи
да не бѹдеть новꙑи търгъ новгородомъ ни новгородъ тържькомъ
нъ къде ст҃аꙗ софиꙗ тѹ новгородъ
а и въ мнозѣ б҃гъ и въ малѣ б҃гъ и правд
въ лѣт҃ ҂ѕ҃ ѱ҃ к҃ д мс҃цѧ марта в а҃ дн҃ь въ въторник҃ по чс҃тѣи нед҃ поиде кн҃зь мьстїславъ на зѧть свои на ꙗрослава с новгородци
а въ четвьк҃ побѣгоша къ ꙗрославѹ прѣстѹпницї крс҃тѹ
человали бо бѧхѹ хс҃ъ чс҃тьнꙑи къ мьстиславѹ съ всѣми новгородци ѧко всѣмъ одинакꙑмъ бꙑти володиславъ завидиць гаврила игоревиць гюрги ольксиниць гаврильць милѧтиниць и съ женами и съ дѣтьми
мьстиславъ же поиде серегеремъ
и въниде въ свою волость
и реч҃ новгородьцемъ
идете въ зажитиꙗ
толико головъ не ѥмлете
идоша
исполниша сѧ кърма и сами и кони
и бꙑша вьрхѹ вълзѣ
осѣле ст҃ослав҃ рьжевкѹ городьць мьстиславль съ пълкꙑ въ і҃ тꙑсѧщь
мьстиславъ же съ володимиромь съ пльсковьскꙑмь поиде бързѣхъ въ е҃ съть
толико бо всехъ вои бѧшеть
и пригони оли побегли прочь
а ꙗрѹнъ бѧше затворїлъ сѧ въ градѣ въ р҃
и ѿби сѧ ихъ
и поиде мьстиславъ
и възѧ зѹбьчевъ
и бꙑша на возѹзѣ
и приде володимиръ рюриковиць съ смольнѧнꙑ
идоша по волзѣ воююче
и рекоша ѥмѹ
кнѧже поиди къ торожкѹ
реч҃ же мьстиславъ и володимиръ
поидемъ къ переꙗслалю
ѥсть ѹ наю третии дрѹгъ
и не бꙑ вести кде ꙗрославъ въ торожкѹ ли въ тьхвѣри ли
и наѥхаша на ꙗрѹна сторожи за тьхверью ꙗрославли
и пособи б҃гъ ꙗрѹнѹ
и многꙑ побиша
а инꙑхъ измаша
а инии ѹбежаша въ тьхвѣрь
и бꙑ вѣсть ѹ тѣхъ на ꙗрослава
и поидоша по волзе воююче
и пожьгоша шешю и дѹбнѹ и къснѧтинь и все поволожьѥ
и ѹстрѣте ѥремеи ѿ кнѧзѧ костѧнтина съ любъвью и съ поклономъ
поидоша къ переꙗслалю воююце
и бꙑша на городищи на рѣцѣ саррѣ ѹ ст҃ѣи маринѣ въ великѹю сѹб҃ мс҃цѧ април҃ въ ѳ҃
прїде кн҃зь костѧнтинъ съ ростовьци
хрс҃ъ цѣловаша
ꙗрославъ же поиде съ торожкѹ поимавъ стареишиѥ мѹжи съ собою новгородьстии и молодꙑхъ изборомъ
а новотържьци вси
и приде переꙗславлю
и скопи волость свою всю а гюрги свою
володимири такоже
а ст҃ослав҃ такоже
и вꙑиде ис переꙗслалѧ съ пълкꙑ и съ новгородьци и съ новотържьци
оле страшно чюдо и дивно брат҃ѥ
поидоша сн҃ве на оц҃ѧ
брат҃ на брат҃
рабъ на гн҃а
гн҃ъ на рабъ
и ста ꙗрославъ и гюрги съ брат҃ѥю на рѣче хзѣ
мьстиславъ же и костѧнтинъ и два володимира съ новгородци сташа на рѣцѣ липичи
и ѹзрѣша пълкꙑ стоꙗща
и послаша лариона сочьскаго къ гюргю
кланѧѥмъ ти сѧ
нѣтѹ нꙑ съ тобою обидꙑ
съ ꙗрославомь нꙑ обида
пѹс҃ мѹж҃ мои новгородьци н новотържьци
и что ѥси зашьлъ волости нашеи новгородьскои волокъ въспѧти
миръ с нами възьми
а крс҃тъ къ намъ цѣлѹи
а кръви не проливаиме
ѿвѣташа же
мира не хочемъ
а мѹжи ѹ мене
а далече ѥсте шли
и вꙑшли ѥсте акꙑ рꙑбꙑ на сѹхо
и сказа лариꙗнъ тѹ речь мьстиславѹ и новгородьчемъ
и рекоша новгородци
кънѧже не хочемъ измерети на конихъ нъ ꙗко оч҃и наши били сѧ на кѹлачьскѣи пѣши
кн҃зь же мьстиславъ радъ бꙑс҃ томѹ
новъгородци же съседавъше съ конь и портꙑ съметавъше босии сапогꙑ съметавъше поскочиша
а мьстїславъ поѥха за ними на конихъ
и сьстѹпи сѧ пълкъ новгородьскꙑи съ ꙗрослалимь пълкомь
и так҃ бж҃иѥю силою и помочью ст҃ꙑꙗ софиꙗ одолѣ мьстиславъ
а ꙗрославъ вда плеци и пълкъ ѥго
гюрги же състоꙗ костѧнтинѹ
и ѹзрѣ ꙗрослаль полкъ побегъшь гюрги
и тъ вда плече
мс҃цѧ април҃ въ к҃ а на стг҃о тимоф҃ѧ и федора и альѯандрꙑ цс҃рцѧ
о мъного побѣдꙑ брат҃ѥ
бещисльное число око не можеть ѹмъ чл҃вчьскъ домꙑслити избьѥнꙑхъ а повѧзанꙑхъ
ꙗрослав҃ въбегь въ переꙗслаль повеле въметатї въ погребъ что ѥсть новгородьць а инꙑхъ въ гридницю
и тѹ сѧ издъхоша въ множьствѣ
мьстиславъ же и костѧнтинъ и два володимира съ пълкꙑ поидоша по гюрги къ володимирю
и пришьдъше сташа подъ городомъ
и тои ноци загорѣ сѧ городъ и кн҃жь дворъ
и хотѣша новгородьци полести къ городѹ
и не да имъ кн҃зь мьстиславъ
и бꙑс҃ заꙋ҃тра
вꙑсла кн҃зь гюрги съ поклономъ къ кнѧземъ
не деите мене днс҃ь
а заꙋ҃тра поидѹ из города
и иде гюрги из володимирѧ въ радиловъ городьчь
и посадиша новгородци костѧнтина въ володимири на столѣ отни
костѧнтинъ же одари чс҃тью кн҃зи и новгородьци бе щисла
мьстислав҃ же поиде съ новгородьци къ переꙗславлю
и не идѧ къ городѹ поима дарꙑ
пославъ поꙗ дъцерь свою женѹ ꙗрославлю и что живꙑхъ новгородьць и что бꙑло съ ꙗрославомь въ полкѹ
и придоша въ новъгородъ съдрави вси
о великъ ѥ брат҃ѥ промꙑслъ бж҃ии
на томь победищи гюргевꙑхъ и ꙗрослалихъ вои паде бе щисла
а новородьць ѹбиша на състѹпѣ дмитра пльсковитїна онтона котелника иванъка прибꙑшиницѧ опоньника
а въ загонѣ иванка поповицѧ сьмьюна петриловицѧ тьрьскаг҃ даньника
приде мьстислав҃ въ новъгородъ
и радъ бꙑс҃ влд҃ка и вси новгородьци
тъгда ѿꙗша посадничьство ѹ гюргѧ ѹ иванковицѧ и даша твьрдиславѹ мих҃лковиц҃
въ лѣт҃ ҂ѕ҃ ѱ҃ к҃ з присла великꙑи кн҃зь мьстислав҃ романовиць ис кꙑѥва сн҃ъ свои всѣводъ
реч҃
приимете собе кн҃зѧ всеволода
а ст҃ослав҃ стареишаго пѹс҃те къ мнѣ
новгородьци же волю ѥго створиша
поиде тоꙗ зимꙑ сьмьюнъ ѥмїнъ въ д҃.хъ стѣхъ на тоимокарꙑ
и не пѹс҃ ихъ гюрги ни ꙗрослав҃ сквозѣ свою землю
и придоша новѹгородѹ въ лодьѧхъ
и ста по полю шатрꙑ на зло
и замꙑслиша твьрдислав҃ и ꙗкѹнъ тꙑсѧчьскꙑи
засли къ гюргю не пѹс҃ти ихъ тѹда
и възвадиша городъ
тъгда ѿѧша посадничьство ѹ твьрдислав҃ и даша сменѹ борисовицю
а тꙑсѧцьскоѥ ѹ ꙗкѹна и даша семьюнѹ ѥминѹ
тъгдаже концѧша црк҃вь камѧнѹ ст҃ꙑꙗ варварꙑ
тогож҃ лѣт҃ заложиста твьрдиславъ съ федоромь црк҃вь камѧнѹ стг҃о михаила
а дрѹгѹю ст҃хъ г҃ отрокъ посторонь малѹ
съвѣршиша ю въ д҃ дн҃и
поиде кн҃зь мьстиславъ и володимиръ ис кꙑѥва къ галицю на королевицѧ
и вꙑидоша галицѧне противѹ и чехове и лѧхове и морава и ѹгре
и състѹпиша сѧ полкове
и пособи б҃ъ мьстиславѹ
и въ городъ галиць въѥха
а королевицѧ рѹкама ꙗша и съ женою
и взѧ миръ съ королемь
а сн҃ъ ѥго пѹс҃
а самъ сѣдѣ въ галици а володимиръ рюриковиць кꙑѥвѣ
том҃же лѣт҃ иде кн҃зь всеволодъ съ новгородьци къ пертѹѥвѹ
и ѹстретоша стороже нѣмьци литва либь
и биша сѧ
и пособи б҃ъ новгородьцемъ
идоша подъ городъ
и стоꙗша в҃ нед҃
не взѧша города
и придоша сторови
тогож҃ лѣт҃ иде антонъ архѥпс҃пъ новгородьскꙑи на тържькъ
новгородьцї же въведоша архѥпс҃па митрофана въ дворъ опѧть на столъ
а къ онтонию послаша
поиди кде ти любо
антонии же поиде въ новгородъ
и стг҃о сп҃са въ нередицѧхъ
кн҃зь и новгородьци рекоша митрофанѹ и онтонѹ
идита къ митрополитѹ
да кого намъ прислеть то нашь влд҃ка
и пѹс҃ша с нима цьрньцѧ васиꙗна попа а дрѹгого поп҃ бориса
пришьдъше же ѿ пьртѹѥва вдаша посадничьство твьрдислав҃ а ꙗкѹнѹ тꙑсѧчьскоѥ опѧть
въ лѣт҃ ҂ѕ҃ ѱ҃ л҃ послаша владꙑкѹ митрофана и посадник҃ иванка и старѣишии мѹж҃ володимирю къ гюргю къ всѣволодицю по сн҃ъ
и вда имъ всеволода на всѣи воли новгородьстѣи
приде кн҃зь всѣволодъ в новъгородъ
и вл҃дка и вси мѹж҃ одарени бе щисла
и ради бꙑша новгородьци
и бꙑс҃ миръ
тог҃же лѣт҃ гюрги кн҃зь присла брат҃ своѥго ст҃ослав҃ новгородьчемъ въ помощъ
идоша новгородьци съ ст҃ослав҃мь къ кеси
и придоша литва въ помочь же
и много воѥваша
нъ города не възѧша
на тѹже зимѹ кн҃зь всѣволодъ побеже въ ноць ѹтаивъ сѧ из новагорода съ всемь дворомь своимь
новгородьци же печѧльни бꙑша о томь
тогдаже новгородци послаша мѹж҃ стареишии къ гюргю
оже ти не ѹгодьно дьржати новагорода сн҃мь а въда нꙑ брат҃
и дасть имъ брат҃ своѥго ꙗрослав҃
приде кн҃зь ꙗрославъ ѿ брат҃
и иде съ всею областию къ колꙑваню
и повоѥва всю землю чюдьскѹю
а полона приведе бе щисла
нъ города не взѧша
злат҃ мног҃ възѧшѧ
и придоша вси съдрави
поиде кн҃зь ꙗрослав҃ съ кн҃ѧгꙑнею и съ дѣтми переꙗслалю
новгородци же кланѧхут сѧ ѥмѹ
не ходи кн҃же
онъ же поиде по своѥи воли
новгородьци же послаша къ гюргю по сн҃ъ
и дасть имъ опѧт҃ сн҃ъ свои всеволодъ
а зовоуть я татары
а инии гл҃ть таоурмены
а дроузии печенѣзи
инии же гл҃ть яко се соуть о них же мефодии патомьскыи епс҃пъ съвѣдѣтельствоуѥть яко си соуть ишли ис поустынѧ ѥтриѥвьскыя соуще межи въстокомь и сѣверомъ
тако бо мефодии гл҃ть яко скончанию врѣменъ явити с҃ тѣмъ яже загна гедеонъ
и поплѣнѧть всю земьлю ѿ въстокъ до ѥфранта и ѿ тигръ до поньскаго морѧ кромѣ ефиопия
б҃ъ ѥдинъ вѣсть кто соуть и ѿколѣ изидоша
прѣмѹдрии моуж҃ вѣдѧть я добрѣ кто книгы разоумѣѥть
мы же ихъ не вѣмы кто соуть нъ сде въписахомъ о нихъ памѧти ради роускыхъ кн҃зь и бѣды яже быс҃ ѿ нихъ имъ
слышахомъ бо яко многы страны поплѣниша ясы ѡбезы касогы и половьчь безбожьныхъ множьство избиша а инѣхъ загнаша
и так҃ измроша оубиваѥми гнѣвомь бж҃иѥмь и прчс҃тыя ѥго м҃тре
много бо зла створиша ти оканьнии половчи роусьскои земли
того ради всемлс҃тивыи бъ҃ хотѧ погоубити безбожныя с҃ны измаиловы коуманы яко да ѿмьстѧть кръвь крс҃тьяньску
ѥже и быс҃ над ними безаконьными
придоша бо ти таоурмени в сю страноу коуманьскоу
и прідоша близъ роуси идеже зоветь сѧ валъ половьчьскы
и прибегоша оканьнии половчи
избьѥныхъ избытъкъ
котѧнь с ынѣми кнѧзи
а данилъ кобѧковиць и гюрги оубьѥна быс҃ с нимь
множьство половьчь
сь же котѧнь бѣ тьсть мьстиславоу галицьскомоу
и пріде съ поклономь съ кнѧзи половьцьскыми къ зѧти въ галичь къ мьстиславоу и къ всемъ кн҃земъ роусьскымъ
и дары принесе многы кони и вельблоуды и боуволы и дѣвкы
и одариша кнѧзь роусьскыхъ а рекоуче тако
нашю землю днс҃ь ѿяли а ваша заоутро възѧта будеть
и възмоли сѧ котѧнь зѧти своѥмоу
мьстислав҃ же поцѧ молити сѧ кнѧземъ роусьскымъ брат҃и своѥи рекѧ тако
оже мы брат҃ѥ симъ не поможемъ тъ си имоуть придати сѧ к нимъ тъ онѣмъ больши будеть сила
и так҃ доумавъше много о собе яша сѧ по поуть и поклона дѣлѧ и молбы кн҃зь половьчьскыхъ
и начаша воѥ пристраивати кожьдо свою власть
и поидоша съвъкоупивъше землю всю роус҃скоую противоу татаромъ
и быша на днѣпрѣ на зароубе
тъгда же оувѣдавъше татари оже идоуть роус҃стии кн҃зи противоу имъ и прислаша послы къ роус҃скым кн҃земъ
се слышимъ оже идете противоу насъ послоушавше половьць
а мы вашеи землі не заяхомъ ни городъ вашихъ ни селъ вашихъ ни на васъ придохомъ ни придохомъ бм҃ь поущени на холопы и на конюси своѥ на поганыя половче
а вы възміте с нами миръ
аже выбежать къ вамъ а биите ихъ ѿтолѣ а товары ѥмлите к собе
занеже слышахомъ яко и вамъ много зла створиша
того же дѣлѧ и мы биѥмъ
тог҃ же роус҃стии кн҃зи не послоушаша нъ послы избиша а сами поидоша противоу имъ
и не дошьдъше ольшья и сташа на днѣпрѣ
и прислаша к нимъ второѥ послы татари рекоуще тако
а ѥсте послоушали половьчь а послы наша ѥсте избили а идете противоу нас҃ тъ вы поидите
а мы васъ не заяли
да всѣмъ б҃ъ
и ѿпоус҃ша прочь послы ихъ
тъгъда же мьстислав҃ перебродѧ сѧ днѣпрь прѣиде въ ҂а҃ вои на сторожи татарьскыя и побѣди я
а прокъ ихъ въбѣже съ воѥводою своимь гемѧбѣгомь въ коурганъ половьчьскыи
и тоу имъ не бы мочи
и погрѣбоша воѥводоу своего гемѧбега жива въ земли хотѧще животъ ѥго оублюсти
и тоу и налезоша испросивъше половьци оу мьстислав҃ и оубиша и
слышавъше же то кн҃зи роус҃стии поидоша за днѣпрь
и поидоша вси въ коупѣ
по нихъ же идоша ѳ҃ дн҃иі
и заидоша за калакъ рѣкоу
и послаша въ сторожихъ яроуна съ половьци а сами станомь сташа ту
тъгда же яроунъ състоупи сѧ с ними хотѧ бити сѧ
и побегоша не оуспѣвъше ничто же половци назадъ
и потъпташа бежаще станы роус҃скыхъ кн҃зь
не оуспѣша бо исполчити сѧ противоу имъ
и съмѧтоша сѧ всѧ
и быс҃ сѣцѧ зла и люта
мьстиславъ же кыѥвьскыи кн҃зь видѧ се зло не движе сѧ съ мѣста никамо же
сталъ бо бѣ на горѣ надъ рѣкою надъ калкомь
бѣ бо мѣсто то камѧнисто
и тоу оугоши городъ около себе въ колѣхъ
и би сѧ с ними из города того по г҃ дн҃и
ини же татари поидоша по роус҃скыхъ кн҃зихъ бьюче до днѣпрѧ
а оу города тог҃ оста в҃ воѥводѣ цьгырканъ и тешюканъ на мьстислав҃ и на зѧти его на андрѣя и на ольксандра доубровьцьскаго
беста бо в҃ кн҃зѧ съ мьстиславом҃
тоу ж҃ и бродници съ татары быша и воѥвода плоскына
и тъ оканьныи воѥвода цѣловавъ крс҃тъ чес҃ныи къ мьстислав҃ и къ обѣма кн҃зема око ихъ не избити нъ поус҃ти ихъ на искоупъ и сълга оканьныи
прѣда ихъ извѧзавъ татаромъ
а город възѧшь и люди исѣкоша
и тоу костью падоша
а кн҃зи имъше издавиша подъкладъше подъ дъскы
а сами вѣрхоу сѣдоша обѣдати
и так҃ животъ ихъ концѧша
а иныхъ кн҃зь до днѣпрѣ гонѧче оубиша ѕ҃ ст҃ослав҃ яневьскаго изѧслав҃ ингворовицѧ ст҃ослав҃ шюмьскаго мьстислав҃ церниговьскаго съ сн҃мь гюргѧ невѣжьскаго
тъгда же мьстислав҃ мьстислалиць переже перебегъ днѣпрь ѿрѣя ѿ берега лодьѥ да не идоуть татари по нихъ
а самъ ѡдва оубежа
а прочии вои
десѧтыи приде кождо въ своя си
а иныхъ половци побіша ис конѧ
а иного ис порта
и тако за грѣхы наша б҃ъ въложі недооумениѥ въ нас҃
и погыбе мног҃ бе щисла людии
и быс҃ въпль и плачь и печѧль по городомъ и по селомъ
си же злоба сътвори сѧ мс҃цѧ маия въ л а҃ на стог҃ ерѣмья
татари же възвратиша сѧ ѿ рѣкы днѣпрѧ
и не съвѣдаемъ ѿкоудоу соуть пришли и кдѣ сѧ дѣша опѧть
а мнѣ реч҃ даи б҃ъ исправити правда новгородьскаꙗ тоже ѿ вас҃ поꙗти сн҃а своѥго
въ лѣт҃ ҂ѕ҃ ѱ҃ л҃ и трѧсе сѧ землѧ въ пѧтък҃ по велицѣ дн҃и е҃ нед҃ въ обѣдъ
а инии ѹже бѧхѹ ѿобѣдали
то же брат҃ѥ не на добро на зло
грѣхъ дѣлѧ нашихъ б҃ъ намъ знамениꙗ кажеть да бꙑхомъ сѧ покаꙗли ѿ грѣхъ нашихъ
коликѹ б҃ъ наведе на нꙑ смр҃ть тои веснꙑ
да то мꙑ видѧще не разѹмѣхомъ своѥꙗ погꙑбели
нъ скорѣиши бꙑхомъ на зло
тогож҃ лѣт҃ слн҃че помьрце маиꙗ въ д҃і на стг҃о сидора въ ꙋторк҃ въ срьдъ ꙋтра
и бꙑ акꙑ въ е҃ ноции мс҃ць
и опѧт҃ наполни сѧ
и ради бꙑхомъ небози
тог҃же мс҃цѧ въ ѳ҃і на сборъ ст҃хъ оц҃ь т҃ и и҃і приде архѥпс҃пъ спуридонъ в новъгородъ поставленъ ѿ митрополита кюрила
поставленъ бꙑс҃ поп҃мъ въ сꙑропѹс҃ю нед҃
архѥпс҃помъ по чс҃тѣи нед҃ на сборъ
въ тож҃ лѣ҃ кн҃зь михаилъ створи пострѣгꙑ снв҃и своѥмѹ ростислав҃ новегородѣ ѹ ст҃ѣи софии
и ѹꙗ влас҃ архепс҃пъ спиридон
и посади ѥго на столѣ
а самъ поиде въ цьрниговъ
томьж҃ лѣт҃ роспрѣ сѧ степанъ твьрдиславиць съ водовїкомь
иванке тимошкиниць по степанѣ
и биша иванка паробчи посадници
то ж҃ бꙑс҃ на городищи
а заѹт҃ створи вѣцѣ на посадник҃ на ѧрослали дворѣ
и поиде на дворъ ѥго
и розграбиша и
посадник҃ же опѧт҃ възъвари городъ вьсь
и сменъ борис҃виць на иванка и на ꙗкима влѹнковицѧ и на прокшю лашнева
поидоша съ вѣчѧ
и мног҃ дворовъ розграбиша
а волоса блѹткиницѧ на вѣчи ѹбиша
реч҃ посадник҃
тꙑ ѥси мои дворъ хотелъ зажечи
а пропрокшинъ дворъ зажгоша
а ꙗкимъ бежа къ ꙗрославѹ
а инии схорониша сѧ
нъ и тѣхъ ѹротївше пѹс҃ша
а иванка после имъш҃
ѹби водовикъ
въвьргошь въ волхово
тог҃же б҃ъ видѧ наша безакониꙗ и брт҃оненавидениѥ и непокорениѥ дрѹг҃ къ дрѹг҃ и зависть
и крс҃тмь вѣрѧще сѧ въ лжю ѥгоже анг҃ли не могѹть зрѣти и мног҃очити крꙑлꙑ закрꙑвають с҃ тог҃же мꙑ въ рѹк҃хъ дьржаще сквѣрньнꙑ ѹстꙑ цѣлѹѥмъ
и за то б҃ъ на нас҃ поганꙑꙗ навѣдѣ
и землю нашю пѹс҃ положиша
а иноѥ сами не блюдѹче без милости истерѧхомъ свою влас҃
и так҃ бꙑс҃ пѹс҃
и тако нꙑ г҃ь б҃ъ възда по дѣломъ нашимъ
изби мразъ на въздвижениѥ чс҃тььнаг҃ хс҃а обильѥ по волости нашеи
и ѿтолѣ горе ѹстави с҃ велико
почахомъ кѹпити хлѣбъ по и҃ ку[нъ
а ржи кадь по к҃ грв҃нъ
а въ дворехъ по пол҃ л҃
а пшеницѣ по м҃ грв҃нъ
а пшена по н҃
а овсѣ по г҃і грв҃н
и разиде сѧ грд҃ъ нашь и волость наша
и полни бꙑша чюж҃ град҃ и странꙑ брат҃ѥ нашеи и сестръ
а останъкъ почаша мерети
и кто не просльзить сѧ о семь видѧще мьртвьцѧ по ѹличамъ лежаща и младѣнцѧ ѿ пьсъ изедаѥмꙑ
и въложи б҃ъ въ срд҃це бл҃гоѥ створити архепс҃пу спуридонѹ
и постави скѹделницю ѹ стх҃ъ апос҃лъ въ ꙗмѣ на просьскои ѹлици
и пристави мѹжа бл҃га смерена именьмь станила возити мьртвьцѧ на кони кде обидѹце по городѹ
и так҃ бес престани по всѧ дни влачаше
и наполни до вьрха иже бꙑс҃ в неи числомь ҂г҃ и л҃
на тѹж҃ зимѹ поиде кнѧжиць ростислав҃ съ посадник҃мь вънездомь на тържькъ мс҃цѧ декаб҃ въ и҃ въ нед҃
а заѹтра ѹбиша смена борисовицѧ въ ѳ҃
а домъ ѥго всь розграбиша и села
а женѹ ѥго ꙗша
а самого погрѣбоша ѹ стг҃о гюргѧ въ манастꙑри
так҃же и водовиковъ дворъ и села и брат҃ его михалѧ и даньслав҃ и борисовъ тꙑсѧчьскаго и творимириць инꙑхъ много дворовъ
а водовикъ то зло ѹслꙑшавъ побеже съ торжькѹ съ брат҃ѥю
и борис҃ тꙑсѧчьскꙑи и новотържьчи къ михаилѹ въ цьрниговъ
и даша посадничьство степанѹ твьрдиславичю
а тꙑсѧчьское миките петриловицю
а добꙑтъкъ сменовъ и водовиковъ по стомъ розделиша
они трѹдиша с[ѧ събирающе
а си въ трѹдъ ихъ вънидоша
о так҃вꙑх бо рече дх҃ъ ст҃[ꙑ]и
събираѥть а нѣ вѣс҃ комѹ сбирает҃
а кнѧжицю ростислав҃ пѹт҃ показаша с торожкѹ къ оцв҃и въ цьрниговъ
как҃о оц҃ь твои реклъ бꙑлъ въсѣсти на коне на воинѹ съ въздвижениꙗ и крс҃тъ цѣловалъ а се ѹже микулинъ дн҃ь
съ нас҃ крс҃тное челованиѥ
а тꙑ поиди прочь
а мꙑ собе кн҃зѧ промꙑслимъ
и послаш҃ по ꙗрослав҃ на всеи воли новгородьстѣи
ꙗрослав҃ же въбързѣ приде въ новъгородъ мс҃цѧ декаб҃ въ л҃
и створи вѣцѣ и цѣлова ст҃ѹю бц҃ю на грамотахъ на всѣхъ ꙗрослалихъ
и сѣдѣвъ в҃ нед҃ иде опѧт҃ въ переꙗслаль
поꙗ съ собою мѹж҃ новгородьскꙑꙗ моложьшаꙗ
а сн҃а своꙗ в҃ посади новѣгородѣ феодора и ольѯандра
тоиже зимѣ въвѣдоша съ хѹтина ѿ стг҃о сп҃са арсѣниꙗ игѹмена мѹж҃ кротка и смерена кн҃зь ꙗрослав҃ влд҃ка спуридонъ и всь новгородъ
и даша игѹменьство ѹ стг҃о георгиꙗ
а савѹ лишиша
посадиша и въ келии
и разболе сѧ лежавъ ѕ҃ нед҃
и прѣстави сѧ марта въ е҃і въ сѹб҃ предъ обедьнею
и так҃ погрѣбенъ бꙑс҃ игѹменомь арсѣниѥмь и всѣю брат҃ѥю
а даи б҃ъ млт҃ва ѥго ст҃аѧ всѣмъ крс҃тьꙗномъ и мнѣ грѣшномꙋ тимофѣю понаманарю
бѧшеть бо мѹж҃ бл҃гъ кротъкъ съмѣренъ и незлобивъ
покои б҃ъ дш҃ю ѥго съ всѣми правьднꙑими въ црс҃твии нбс҃нѣмь
мꙑ же на прѣднеѥ възвратимъ сѧ на горкѹю и бѣднѹю памѧт҃ тоꙗ веснꙑ
что бо рещи или что глт҃и о бꙑвшеи на нас҃ ѿ б҃а казни
ꙗко инии простаꙗ чадь рѣзахѹ люд҃ живꙑꙗ и ꙗдѧхѹ
а инїи мьртваꙗ мѧс҃ и трѹпиѥ обрѣзающе ꙗдѧхѹ а друзии конинѹ псинѹ кошкꙑ
нъ тѣхъ осочивъше тако творѧхѹ овъихъ огньмь ижгоша а дрѹгꙑхъ осѣкоша
инꙑхъ извѣшаша
ини же мъхъ ꙗдѧхѹ ѹшь соснѹ корѹ липовѹ и листъ ильмъ кто что замꙑслѧ
а инии пак҃ злии члв҃ци почаша добрꙑхъ люд҃и домꙑ зажїгати кде чююче рожь
и так҃ разграбливахѹть имениѥ ихъ
въ покаꙗниꙗ мѣс҃ злоѥ
и горцѧиши того бꙑхомъ на зло а видѧще предъ очима нашима гневъ бж҃ии мьртвьци по ѹчамъ и по търгѹ и по мостѹ по великомѹ ѿ пьсъ изедаѥмꙑ оже не можахѹ погрѣбати
и поставиша дрѹгѹю скѹдьлницю на поли коньць чюдиньчевѣ ѹлици
и бꙑс҃ та пълна в нѣиже числа нѣс҃
а г҃тьюю поставиша на колѣни за стм҃ь рожьствомъ
и та ж҃ бꙑс҃ пълна въ неиже числа нѣс҃
то ж҃ бꙑ намъ все видѧще предъ очима лѹчьшимъ бꙑти
мꙑ же бꙑхомъ пѹщьши
брат҃ брат҃ не съжалѧшеть сѧ ни оч҃ь сн҃ови ни мт҃и дъчери ни сѹсѣдъ сѹсѣдѹ
не ѹламлѧше хлѣба
не бꙑс҃ млс҃ти межи нами нъ бѧше тѹга и печаль
на ѹличи скърбь дрѹгь съ дрѹгомъ
дома тъска
зрѧще дѣтии плачюще хлѣба а дрѹгаꙗ ѹмирающа
и кѹплѧхомъ по грв҃нѣ хлѣб҃ и по болшю
а ржи д҃.ю час҃ кади кѹплѧхомъ по грв҃нѣ серѣбра
и даꙗхꙋ оц҃и и мт҃ри дѣт҃ своѥ одьрень ис хлѣба гостьмъ
се же горе бꙑс҃ не въ нашеи земли въ одинои нъ по всеи облас҃ рѹс҃стѣи кромѣ кꙑѥва одиного
и тако нꙑ б҃ъ възда по дѣломъ нашимъ
въ лѣт҃ ҂ѕ҃ ѱ҃ л҃ ѳ загорѣ сѧ ѿ матѣѥва двора ѿ вꙑшковицѧ
и погорѣ вьсь коньць славьньскꙑи оли и до концѧ хълма мимо стг҃о илию
нъ ѹблюде б҃ъ ст҃хъ црк҃въ
нъ толми бѧше лютъ пожаръ ꙗко по водѣ огнь горѧше ходѧ чрѣсъ вълхово всѣмъ людьмъ зрѧщимъ
и головъ нѣколико истопѣ въ волховѣ
тогож҃ лѣт҃ ѿкрꙑ б҃ъ млс҃рдиѥ своѥ на нас҃ грѣшнꙑхъ
створи млс҃ть свою въскорѣ
прибѣгоша нѣмьци и замориꙗ съ житомь и мѹкою
и створиша много добра
а ѹже бѧше при конци городъ сии
тоиже осени ходи ꙗрославъ ратию на цьрниговѣскѹю волость с новгородци и съ всѣю властью своѥю на михаила
и пожьже шереньскъ
и стоꙗвъ подъ мосальскомь и въспѧти сѧ въспѧть истративъ обилиꙗ мъного
тѹж҃ подъ городомь застрѣлиша олдана подвоискаго
и без мира ѿидоша
томьж҃ лѣт҃ прѣстави сѧ водовикъ вънездъ посадник҃ новгородьскꙑи въ цьрниговѣ
в лѣт҃ ҂ѕ҃ ѱ҃ о҃ з придоша нѣмци в силѣ велицѣ подъ пльсковъ в нед всѣх҃ ст҃хъ
і пристѹпиша к городу і не ѹспѣша ничтоже
но большюю ранѹ въсприꙗша
и стоꙗша і҃ дн҃ии
новгородци же съ кн҃земь юрьемь погониша сѧ по нихъ
інии на конихъ а іниі в насадѣхъ поѣхаша вборзѣ
і ꙗко ѹвѣдаша нѣмци новгородьскꙑи полкъ побѣгоша за рѣкѹ
новгородци же приѣхаша въ пльсковъ
и взѧша миръ чресъ рѣкѹ на всеі воли новгородьскои
тог҃же лѣт҃ приѣха кн҃зь ꙗрослав҃ в новъгородъ
і нача жалити
мѹжи мои і брат҃ꙗ моꙗ і ваша побита
а вꙑ розъратили сѧ с нѣмци
на жирослава двд҃овича і на міхаіла мишинича і на юрьꙗ сбꙑславича хотѧ іхъ лишити волости
новгородци же сташа за них҃
кн҃зь же хотѣ із города ѣхати
новгородци же кланѧхѹ сѧ емѹ
кн҃же тѣмъ гнѣва ѿдаі
а ѿ нас҃ не ѣзди
еще бо не добрѣ сѧ бѧхѹ ѹмирили с нѣмци
кн҃зь же того не послѹша
і поѣха проче
въ тъж҇ дн҃ъ съказаниѥ и страсть и похвала ст҃ою мч҃никѹ бориса и глѣба
г҃и блгc҇ви оч҃е
Родъ правꙑихъ бл҃гословить сѧ
рече про҇ркъ
и сѣмѧ ихъ въ благословлении бѹдеть
сице ѹбо бꙑсть малъмь преже сихъ сѹщю самодрьжьцю вьсеи рѹсьскѣи земли володимиру сн҃ѹ свѧтославлю вънѹкѹ же игоревѹ иже и ст҃ꙑимь кр҃щениѥмь вьсю просвѣти сию землю рѹсьскѹ
прочаѧ же ѥго добродѣтели инде съкажемъ
нынѣ же нѣсть времꙗ
а о сихъ по рѧду сице ѥсть
сь ѹбо володимиръ имѣꙗше сн҃овъ в҃ꙇ не отъ ѥдиноꙗ женꙑ нъ отъ раснъ матеръ ихъ
въ нихъ же бѧше старѣи вышеславъ
а по немь изѧславъ
г҃ ст҃опълкъ иже и ѹбииство се зълоѥ изъобрѣтъ
сего мт҃и преже бѣ чьрницею гръкꙑни сѹщи
и поꙗлъ ю бѣ ꙗропълкъ братъ володимирь
и ростригъ ю красотꙑ дѣлꙗ лица ѥꙗ
и зача отъ неꙗ сего ст҃опълка оканьнааго
володимиръ же поганъи ѥще ѹбивъ ꙗропълка и поꙗтъ женѹ ѥго непраздьнѹ сѹщю
отъ неꙗ же роди сꙗ сии оканьнꙑи ст҃опълкъ
и бꙑсть отъ дъвою ц҃ю и братѹ сѹщю
тѣмь же и не люблꙗаше ѥго володимиръ акꙑ не отъ себе ѥмѹ сѹщю
а отъ рогнѣди д҃ сн҃ꙑ имѣꙗше изꙗслава и мьстислава и ꙗрослава и всеволода а отъ иноꙗ ст҃ослава и мьстислава а отъ българꙑнѣ бориса и глѣба
и посажа всꙗ по роснамъ землꙗмъ въ кнꙗжении иже инъде съкажемъ
сихъ же съповѣмꙑ ѹбо о нихъ же и повѣсть си ѥсть
посади убо сего оканьнааго Свꙗтопълка въ кнꙗжении Пиньскѣ а Ꙗрослава Новѣгородѣ а Бориса Ростовѣ а Глѣба Муромѣ
нъ се остаану много глаголати да не многописании въ забыть вълѣземъ
нъ о немьже начахъ си съкажемъ убо сице
многомъ же уже дн҃ьмъ минѹвъшемъ и ꙗко съконьчаша сꙗ дн҃иѥ володимирѹ ѹже минѹвъшемъ лѣтомъ к҃ и҃ по ст҃ѣмь кр҃щении въпаде въ недѹгь крѣпъкъ
въ то же времꙗ бꙗше пришелъ борисъ изд ростова
печенегомъ же о онѹду пакы идущемъ ратию на рѹсь въ велицѣ печали бꙗаше володимиръ зане не можааше изити противу имъ
и много печалѧаше сꙗ
и призъвавъ бориса ѥмуже бѣ имꙗ наречено въ свѧтѣмь крьщении романъ блаженааго и скоропослушьливааго предавъ воѣ мъногы въ руцѣ ѥго посъла и противу безбожьнымъ печенѣгомъ
онъ же съ радостию въставъ иде рекъ
Се готовъ есмь предъ очима твоима сътворити елико велить волꙗ сьрдьца твоѥго
О таковыихъ бо рече Притъчьникъ
Сынъ быхъ отьцю послушьливъ и любиимъ предъ лицьмь матере своеꙗ
Ошедъшю же ѥму и не обрѣтъшю супостатъ своихъ възвративъшю сꙗ въспꙗть ѥму и се приде вѣстьникъ къ нему повѣдаꙗ ему отьчю съмрьть како престави сꙗ отьць его Василии въ се бо имꙗ бꙗше нареченъ въ свѧтѣмь крьщении и како Свꙗтопълкъ потаи сьмьрть отьца своѥго и ночь проимавъ помостъ на Берестовѣмь и въ ковъръ обьртѣвъше съвѣсивъше ужи на землю везъше на саньхъ поставиша и въ цьркви свꙗтыꙗ Богородица
и ꙗко услыша свꙗтыи Борисъ начатъ тѣлъмь утьрпывати и лице его вьсе сльзъ испълни сꙗ и сльзами разливаꙗ сѧ и не могыи глаголати
въ сьрдьци си начать сицеваꙗ вѣщати
Увы мнѣ свѣте очию моѥю сиꙗниѥ и заре лица моѥго бъздро уности моѥѣ наказаниѥ недоразумѣниꙗ моѥго
увы мнѣ отьче и господине мои
къ кому прибѣгну
къ кому възьрю
къде ли насыщю сꙗ таковааго благааго учениꙗ и назаниꙗ разума твоѥго
увы мнѣ
увы мнѣ
како заиде свѣте мои не сущу ми ту
да быхъ понѣ самъ чьстьное твоѥ тѣло своима рукама съпрꙗтꙗлъ и гробу предалъ
нъ то ни понесохъ красоты мужьства тѣла твоего ни съподобленъ быхъ цѣловати добролѣпьныхъ твоихъ сѣдинъ
нъ о блажениче помꙗни мꙗ въ покои твои
сьрдьце ми горить
душа ми съмыслъ съмущаѥть
и не вѣмь къ кому ѡбратити сꙗ и къ кому сию горькую печаль простерети
къ брату ли ѥгоже быхъ имѣлъ въ отьца мѣсто
нъ тъ мьню о суѥтии мирьскыихъ поучаѥть сꙗ и о биѥнии моѥмь помышлꙗеть
да аще кръвь мою пролѣѥть и на убииство моѥ потъщить сꙗ мученикъ буду господу моѥму
азъ бо не противлю сꙗ зане пишеть сѧ
г҃ь гърдыимъ противить сѧ
съмѣренымъ же даѥть бл҃годать
апc҇лъ же
иже рече б҃а люблю а брата своѥго ненавидить лъжь ѥсть
и пакы
боꙗзни въ любъви нѣсть
съвьршенаꙗ любы вънъ измещеть страхъ
тѣмь же что реку или чьто сътворю
се да иду къ брату моѥму
и рекѹ
тꙑ ми бѹди оц҃ь
тꙑ ми братъ и старѣи
чьто ми велиши г҃и мои
и си на умѣ си помышлꙗѧ идꙗаше къ брату своѥму и глаголааше въ сьрдьци своѥмъ
То понѣ узьрю ли си лице братьца моѥго мьньшааго Глѣба ꙗко же Иѡсифъ Вениꙗмина
и та вьсѧ полагаꙗ въ сьрдьци си
волꙗ твоꙗ да будеть господи мои
помышлꙗше же въ умѣ своѥмь
аще поиду въ домъ отьца своѥго то ꙗзыци мнози превратꙗть сьрдьце моѥ ꙗко прогнати брата моѥго ѧкоже и отьць мои преже свѧтаго крещениꙗ славы ради и кнꙗжениꙗ мира сего
и иже все мимоходить и хуже паучины то камо имамъ приити по ѡшьствии моѥмь ѡтсюду
какъ ли убо обрꙗщю сꙗ тъгда
кыи ли ми будеть ѡтвѣтъ
къде ли съкрыю мъножьство грѣха моѥго
чьто бо приобрѣтоша преже братиꙗ отьца моѥго или отьць мои
къде бо ихъ житиꙗ и слава мира сего и багрꙗница и брꙗчины сребро и золото вина и медове брашьна чьстьнаꙗ и быстрии кони и домове красьнии и велиции и имѣниꙗ многа и дани и чьсти бещисльны и гърдѣниꙗ ꙗже о болꙗрѣхъ своихъ
уже все се имъ акы не было николиже
всꙗ съ нимь ищезоша
и нѣсть помощи ни отъ когоже сихъ ни отъ имѣниꙗ ни отъ множьства рабъ ни отъ славы мира сего
тѣмь и Соломонъ все прошьдъ вьсꙗ видѣвъ всꙗ сътꙗжавъ и съвъкупивъ рече расмотривъ вьсе
сѹѥта и сѹѥтиѥ сѹѥтию буди
тъкмо помощь ѡт добръ дѣлъ и отъ правовѣриꙗ и отъ нелицемѣрьныꙗ любъве
Идыи же путьмь помышлꙗаше о красотѣ и о доброте телесе своѥго
и сльзами разливааше сꙗ вьсь
и хотѧ удрьжати сꙗ и не можааше
и вси зьрꙗще ѥго тако плакааше сꙗ о доброродьнѣмь тѣлѣ и чьстьнѣмь разумѣ въздраста ѥго
и къжьдо въ души своѥи стонааше горестию сьрдьчьною
и вси съмущааху сꙗ о печали
къто бо не въсплачеть сѧ съмрьти тоѣ пагубьноѣ приводꙗ предъ очи сьрдьца своѥго
образъ бо бꙗаше унылъи ѥго възоръ
и скрушение сьрдьца ѥго свѧтаго
такъ бо бѣ блаженыи тъ правьдивъ и щедръ тихъ крътъкъ съмѣренъ всѣхъ милуꙗ и вьсꙗ набъдꙗ
помышлꙗть же въ ср҃дци своемь богоблаженыи Борисъ
и глаголааше
вѣдѣ брата моѥго зълу ради чловѣци понудꙗти и на ѹбииство моѥ
и погубить мѧ
да аще пролѣеть кръвь мою то мученикъ буду Господу моѥму
а духъ мои прииметь владыка
таче забывъ скърбь съмьртьную тѣшааше сьрдьце свое словеси божии
иже погубити душю свою мене ради и моихъ словесъ обрꙗщети ю въ животѣ вѣчьнѣмь съхранить ю
и поиде радъстьнъмь срд҃цьмь не презьри мене рекыи г҃и премл҃стве уповающааго на тѧ нъ сп҃си дш҃ю мою
Ст҃опълкъ же сѣдꙗ Кыѥвѣ по оц҃и призвавъ кыꙗны многы дары имъ давъ ѡ҃пусти
посла же къ Борису гл҃ꙗ
брате хочю съ тобою любъвь имѣти
и къ отьню ти придамь
льстьно а не истину гл҃ꙗ
пришедъ Вышегороду ночь отаи призъва Путьшю и вышегородьскыѣ мужѣ и рече имъ
Повѣдите ми по истинѣ
приꙗзньство имѣете ли къ мнѣ
Путьша рече
вьси мы можемъ главы своꙗ положити за тѧ
видѣвъ же диꙗволъ и искони ненавидꙗи добра чл҃вка ꙗко вьсю надежю свою на г҃а положилъ есть ст҃ыи Борисъ начатъ подвижьнѣи бываати
и обрѣтъ ꙗко же преже Каина на братоубииство горꙗща тако же и Ст҃опълка по истинѣ въторааго Каина улови мысль ѥго ꙗко да избиѥть всꙗ наслѣдьникы оц҃а своѥго
а самъ приимьть единъ въсю власть
тъгда призъва къ себе оканьныи трьклꙗтыи Свꙗтопълкъ съвѣтьникы всему злу и началникы всеи неправьдѣ
и отъвьрзъ пресквьрньнаꙗ уста рече
испусти зълыи гласъ Путьшинѣ чади
аще убо главы своꙗ обѣщасте сꙗ положити за мѧ шедъше убо братиꙗ моꙗ отаи къде обрѧщете брата моѥго Бориса съмотрьше времѧ убиите и
и обѣщаша сꙗ ѥму тако створити
О таковыихъ бо рече пророкъ
Скори суть кръвь пролиꙗти бес правьды
Си бо обѣщавають сꙗ кръви и събирають себе злаꙗ
Сихъ путьѥ суть събирающеи безаконие
нечистиемь свою душю обиемлють
блаженыи же Борисъ ꙗкоже сꙗ бѣ воротилъ и сталъ бѣ на Льтѣ шатьры и рѣша къ нему дружина
поиди сѧди Кыевѣ на столѣ отьни
се бо вси вои въ руку твоѥю суть
онъ же имъ отъвѣщааваше
Не буди ми възꙗти рукы на брата своѥго и еще же и на старѣиша мене егоже быхъ имѣлъ акы отьца
си слышавъше вои разидоша сꙗ от него
а самъ оста тъкъмо съ отрокы своими
и бꙗаше въ дьнь суботьныи въ тузѣ и печали удручьнъмь сьрдьцьмь
и вълѣзъ въ шатьръ свои плакаше сꙗ съкрушенъмь сьрдьцьмь
а душею радостьною жалостьно гласъ испущааше
Сльзъ моихъ не презьри владыко да ꙗко же уповаю на тѧ
тако да с твоими рабы прииму часть и жребии съ вьсѣми свѧтыими твоими
ꙗко ты еси богъ милостивъ
и тебе славу въсылаемъ въ вѣкы Аминь
помышлꙗшеть же мучение и страсть свꙗтаго мученика Никиты и свꙗтаго Вꙗчеслава подобно же сему бывъшю убиению бывъшю и како свѧтѣи Варварѣ отьць свои убоица бысть
и помышлꙗаше слово премудрааго Соломона
правьдьници въ вѣкы живуть
и отъ господа мьзда имъ
и строение имъ от вышьнꙗаго
и о семь словеси тъчию утѣшааше сꙗ и радовааше сꙗ
таче бысть вечеръ
и повелѣ пѣти вечерънюю
а самъ вълѣзъ въ шатьръ свои начатъ молитву творити вечернюю съ сльзами горькыми и частыимь въздыханиѥмь и стонаниѥмь многымь
по сихъ леже съпати
и бꙗше сънъ его въ мънозѣ мысли и въ печали крѣпъцѣ и тꙗжьцѣ и страшьнѣ
како предати сꙗ на страсть
како пострадати и течениѥ съконьчати и вѣру съблюсти ꙗко да и щадимыи вѣньць прииметь от рукы вьседьржителевы
и видѣвъ възбьнувъ рано ꙗко годъ ѥсть утрьнии
бѣ же въ ст҃оую недѣлю
рече къ прозвутеру своѥму
въставъ начьни заутрьнюю
самъ же обувъ нозѣ свои и умывъ лице своѥ начатъ молити сꙗ къ господу богу
Посълании же приидоша отъ Ст҃опълка на Льто ночь и подъступиша близъ
и слышаша гласъ блаженааго страстотьрпьца поюща псалтырь заутрьнюю
бꙗше же ѥму и вѣсть о убиѥнии ѥго
и начатъ пѣти
г҃и чьто сѧ умножиша сътужающии
мънози въсташа на мѧ
и прочаꙗ псалмы до коньца
и начатъ пѣти псалтырь
обидоша мꙗ пси мнози
и уньци тучьни одьржаша мꙗ
и пакы
г҃и б҃е мои на тѧ уповахъ
спаси мꙗ
таже по семь канонъ
и коньчавъшю ѥму утрьнюю начатъ молити сꙗ
зьрꙗ къ иконѣ господьни рече
г҃и ис҃ъ х҃е иже симь образъмь ꙗви сꙗ на земли изволивы волею пригвоздити сꙗ на крьстѣ и приимъ страсть грѣхъ ради нашихъ съподоби и мѧ приꙗти страсть
и ꙗко услыша шпътъ зълъ окрьстъ шатьра и трьпьтьнъ бывъ и начатъ сльзы испущати отъ очию своею
и гл҃ааше
слава ти г҃и о вьсемь ꙗко съподобилъ мꙗ ѥси зависти ради приꙗти сию горькую съмьрть и все престрадати любъве ради словесе твоѥго
не въсхотѣхомъ възискати себе самъ
ничто же себе изволихъ по апc҇лѹ
любы вьсе тьрпить всему вѣру ѥмлеть и не ищьть своихъ си
и пакы
боꙗзни въ любъви нѣсть
съвьршенаꙗ бо любы вънъ отъмещеть боꙗзнь
тѣмь владыко душа моꙗ въ руку твоѥю въину
ѧко закона твоѥго не забыхъ
ꙗко господеви годѣ бысть тако буди
и узьрѣста попинъ его и отрокъ иже служааше ѥму
и видѣвъша господина своѥго дрꙗхла и печалию облиꙗна суща зѣло расплакастасꙗ сꙗ зѣло и гл҃аста
милыи гн҃е наю и драгыи
колико бл҃гости испълненъ бысть
ꙗко не въсхотѣ противити сꙗ ҅брату҆ любъве ради хв҃ы
а коликы воѣ дьржа въ руку своѥю
и си рекъша умилиста сѧ
и абиѥ узьрѣ текущиихъ къ шатьру блистаниѥ оружиꙗ и мечьное оцѣщение
и без милости прободено бысть чьстьное и многомилостивое тѣло свѧтаго и блаженааго Христова страстотьрпьца Бориса
насунуша копии оканьнии Путьша Тальць Еловичь Лꙗшько
видѣвъ же отрокъ ѥго вьрже сꙗ на тѣло блаженааго рекыи
да не остану тебе господине мои драгыи
да идеже красота тѣла твоѥго увꙗдаѥть ту и азъ съподобленъ буду с тобою съконьчати животъ свои
бꙗше же сь родъмь угринъ имьньмь же Георгии
и бѣаше възложилъ на нь гривьну злату
и бѣ любимъ Борисъмь паче мѣры
и ту же и проньзоша
и ꙗко бысть ураненъ и искочи ꙇ шатьра въ оторопѣ
и нача глаголати стоꙗще округъ ѥго
чьто стоите зьрꙗще
Приступивъше сконьчаимъ повелѣное намъ
Си слышавъ блаженыи начатъ молити сꙗ и милъ сꙗ имъ дѣꙗти глаголꙗ
братиꙗ моꙗ милаꙗ и любимаꙗ
мало ми времꙗ ѡ҃даите да понѣ помолю сꙗ богу моѥму
и възьрѣвъ на небо съ сльзами и горѣ въздъхнувъ начатъ молити сꙗ сицими гл҃ы
г҃и боже мои многомл҃стивыи и мл҃стивыи и премл҃стиве слава ти
ꙗко съподобилъ мꙗ ѥси убѣжати отъ прельсти житиꙗ сего льстьнааго
слава ти прещедрыи живодавьче
ꙗко сподоби мѧ труда ст҃ыихъ мч҃нкъ
слава ти вл҃дко цлв҃колюбьче сподобивыи мꙗ съконьчати хотѣние ср҃дца моѥго
слава ти х҃е мъногому ти мл҃срдию иже направи на правыи путь мирьны ногы ногы моꙗ тещи къ тебе бесъблазна
призьри съ высоты ст҃ынꙗ твоѥꙗ
вижь болѣзнь ср҃дца моѥго юже приꙗхъ ѡ҃ съродника моѥго
ꙗко тебе ради умьрщвꙗемъ ѥсмь вь сь дн҃ь
въмѣниша мꙗ ѧко овьна на сънѣдь
вѣси бо г҃и мои ꙗко не противлю сꙗ ни въпрекы гл҃ю а имыи въ руку вьсꙗ воꙗ оц҃а моѥго и вьсꙗ любимыꙗ оц҃емь моимь и ничьтоже умыслихъ противу брату моѥму
онъ же селико елико възможе въздвиже на мꙗ
да аще бы ми врагъ поносилъ протьрпѣлъ убо быхъ
аще бы ненавидꙗ мене вельречевалъ укрылъ быхъ сꙗ
нъ ты г҃и вижь и суди межю мною и межю братъмь моимь
и не постави имъ г҃и грѣха сего
нъ приими въ миръ дш҃ю мою
аминь
и възьрѣвъ къ нимъ умиленама очима и спадъшемь лицьмь и вьсь сльзами облиꙗвъ сꙗ рече
братиѥ приступивъше съконьчаите служьбу вашю
и буди миръ брату моѥму и вамъ братиѥ
да ѥлико слышаху словеса ѥго отъ сльзъ не можааху ни словесе рещи отъ страха же и печали горькы и мъногыхъ сльзъ
нъ съ въздыханиемь горькымь жалостьно глаголааху и плакааху сꙗ
и къжьдо въ души своѥи стонааше
увы намъ кънѧже нашь милыи и драгыи и блаженыи водителю слѣпыимъ одеже нагымъ старости жьзле казателю не наказанымъ
кто уже си вьсꙗ исправить
како не въсхотѣ славы мира сего
како не въсхотѣ веселити сꙗ съ чьстьныими вельможами
како не въсхотѣ величиꙗ еже въ житии семь
къто не почюдить сꙗ великууму съмерению
къто ли не съмѣрить сꙗ оного съмѣрение видꙗ и слыша
и абие усъпе предавъ дш҃ю свою въ руцѣ б҃а жива мцc҇а июлиꙗ въ к҃ д҃ дн҃ь преже ѳ҃ каландъ агуста
избиша же и отрокы многы
съ Георгиꙗ же не могуще сънꙗти гривьны и отсѣкъше главу отъвьргоша и кромѣ
да тѣмь и послѣдь не могоша познати тѣла его
Блаженааго же Бориса обьртѣвъше въ шатьръ възложивъше на кола повезоша
и ꙗко быша на бору начатъ въскланꙗти ст҃у главу свою
и се увѣдѣвъ Ст҃плъкъ пославъ два варꙗга
и прободоста и мечьмь въ ср҃дце
и тако съконьча сꙗ
и въсприꙗтъ неувѧдꙗемыи вѣньць
и положиша тѣло ѥго принесъше Вышегороду
у цр҃кве ст҃ааго Василиꙗ въ земли погребоша
и не до сего остави убииства оканьныи Ст҃опълкъ нъ и на большаꙗ неистовꙗ сѧ начатъ простирати сꙗ
и ꙗко видѣ сѧ желаниѥ ср҃дце своѥго уже улучивъ абие не въспомꙗну зълааго своѥго убииства и многааго убо съблажнениꙗ
и ни малы понѣ на покаꙗние преклони сꙗ
нъ ту абиѥ въниде въ ср҃дце ѥго сотона и начаты и пострѣкати вꙗщьша и горьша съдѣꙗти и множаиша убииства
гл҃лааше бо въ дш҃и своѥи оканьнѣи
что сътворю
аще бо до сьде оставлю дѣло убииства моѥго то дъвоего имамъ чаꙗти
ꙗко аще услышать мꙗ братиꙗ моѧ си же варивъше въздадꙗть ми и горьша сихъ
аще ли и не сице то да ижденуть мꙗ и буду чюжь престола оц҃а моѥго
и жалость землѣ моѥꙗ сьнѣсть мꙗ
и поношениꙗ поносꙗщиихъ нападуть на мꙗ
и кънꙗжение моѥ прииметь инъ
и въ дворѣхъ моихъ не будеть живущааго зане ѥгоже г҃ь възлюби а азъ погнахъ и къ болѣзни ꙗзву приложихъ
приложю къ безаконию убо безакниѥ
обаче и мт҃ре моѥꙗ грѣхъ да не оцѣстить сꙗ
и съ правьдьныими не напишю сꙗ
нъ да потреблю сꙗ отъ книгъ живущиихъ
ꙗкоже и бысть ѥже послѣди съкажемъ
нынѣ же нѣсть времꙗ
нъ на предълежащеѥ възвратимъ сꙗ
и си на умъ си положивъ зълыи съвѣтьникъ диꙗволь посла по блаженааго Глѣба рекъ
приди въбързѣ
оц҃ь зоветь тꙗ
и не съдравить ти вельми
онъ же въбързѣ въ мале дружинѣ въсѣдъ на конь поѣха
и пришедъ на Вългу на поле потъче сꙗ подъ нимь конь въ ровѣ
и наломи ногу малы
и ꙗко приде Смолиньску и поиде отъ Смолиньска ꙗко зьрѣимъ ѥдино ста на Смꙗдинѣ въ кораблици
и въ се времꙗ пришьла бꙗаше вѣсть отъ Передъславы къ Ꙗрославу ѡ отьни съмьрти
и присла Ꙗрославъ къ Глѣбу река
не ходи брате
оц҃ь ти умьрлъ
а братъ ти убиѥнъ отъ Ст҃опълка
и си услышавъ блаженыи възъпи плачьмь горькыимь и печалию ср҃дьчьною
и сице гл҃ааше
О увы мнѣ гн҃е мои отъ двою плачю плачю сꙗ и стеню
дъвою сѣтованию сѣтую и тужю
увы мнѣ увы мнѣ плачю зѣло по оц҃и
паче же плачю сꙗ и отъчаꙗхъ сꙗ по тебе брате и гн҃е Борисе
како прободенъ ѥси
како без милости прочеѥ съмрьти преда сꙗ
како не отъ врага нъ отъ своѥго брата пагубу въсприꙗлъ ѥси
увы мнѣ уне бы съ тобою умрети ми неже уединену и усирену ѡ҃ тебе въ семь житии пожити
азъ мнѣхъ въбързѣ узьрѣти лице твоѥ ан҃гльскоѥ
ти се селика туга състиже мѧ
и уны быхъ бы ми съ тобою умрети гн҃е мои
нынѣ же что сътворю азъ умиленыи очюженыи отъ твоѥꙗ доброты и ѡ҃ оц҃а моѥго мъногааго разума
о милыи мои брате и гн҃е
аще ѥси уполучилъ дрьзновениѥ у г҃а моли о моѥмь унынии да быхъ азъ съподобленъ ту же страсть въсприꙗти и съ тобою жити неже въ свѣтѣ семь прельстьнѣмь
и сице ѥму стенющю и плачющю сꙗ и сльзами землю омачающю съ въздыхании частыими бога призывающю приспѣша вънезапу посълании отъ Ст҃опълка зълыꙗ его слугы нем҃лстивии кръвопиицѣ братоненавидьници люти зѣло сверѣпа звѣри душю изимающе
ст҃ыи же поиде въ кораблици
и сърѣтоша и устие Смꙗдины
и ꙗко узьрѣ ꙗ ст҃ыи въздрадова сꙗ дш҃ею
а они узьрѣвъше и омрачааху сꙗ и гребꙗаху сꙗ к нему
а сь цѣлованиꙗ чаꙗꙗше отъ нихъ приꙗти
и ꙗко быша равьно пловуще начаша скакати зълии они въ лодию ѥго обнажены меча имуще въ рукахъ своихъ бльщаща сꙗ акы вода
и абиѥ вьсѣмъ весла ѡ҃ руку испадоша
и вьси отъ страха омьртвѣша
си видѣвъ блаженыи разумѣвъ ꙗко хотꙗть ѥго убити възьрѣвъ къ нимъ умиленама очима и сльзами лице си умываꙗ съкрушенъмь ср҃дцьмь съмѣренъмь разумъмь и частыимь въздыханиѥмь вьсь сльзами разливаꙗ сꙗ а тѣлъмъ утьрпаꙗ жалостьно гласъ испущааше
не дѣите мене братиꙗ моꙗ мїлаꙗ и драгаꙗ
не дѣите мене ни ничто же вы зъла сътворивъша
не брезѣте братие и гь҃ѥ
не брезѣте
кую обиду сътворихъ брату моѥму и вамъ братиѥ и г҃ьѥ мои
аще ли каꙗ обида ведѣте мꙗ къ кнꙗзю вашему а къ брату моѥму и гн҃у
помилуите уности моѥѣ
помилуите г҃ьѥ мои
вы ми будѣте господиѥ мои а азъ вамъ рабъ
не пожьнете мене отъ житиꙗ не съзьрѣла
не пожьнѣте класа не у же съзьрѣвъша нъ млеко безълобиꙗ носѧща
не порѣжете лозы не до коньца въздрастъша а плодъ имуща
молю вы сꙗ и милъ вы сꙗ дѣю
убоите сꙗ рекъшааго усты апc҇льскы
не дѣти бываите умы
зълобиѥмь же младеньствуите
а умы съвьршени бываите
азъ братиѥ и зълобиемь и въздрастъмь еще младеньствую
се нѣсть убииство нъ сырорѣзание
чьто зъло сътворихъ
съвѣдѣтельствуите ми
и не жалю си
аще ли кръви моѥѣ насытити сꙗ хочете уже въ руку вы ѥсмь братие и брату моѥму а вашему кнꙗзю
и ни понѣ ѥдиного словесе постыдѣша сꙗ
нъ ꙗко же убо сверѣпии звѣрие тако въсхытиша ѥго
онъ же видѣвъ ꙗко не вънемлють словесъ ѥго начатъ глаголати сице
сп҃си сѧ милыи мои оч҃е и господине Василиѥ
сп҃си сѧ мт҃и и госпоже моꙗ
сп҃си сѧ и ты брате Борисе старѣишино уности моѥꙗ
сп҃си сѧ и ты брате и поспѣшителю Ꙗрославе
сп҃си сѧ и ты брате и враже Ст҃опълче
сп҃сете сꙗ и вы братиѥ и дружино
вьси сп҃сете сꙗ
уже не имамъ васъ видѣти въ житии семь зане разлучаѥмъ ѥсмь отъ васъ съ нужею
и гл҃ааше плача сꙗ
Василиѥ
Василиѥ оч҃е мои и господине приклони ухо твоѥ и услыши гласъ мои и призьри и вижь приключьшаꙗ сѧ чаду твоѥму како без вины закалаѥмъ ѥсмь
увы мнѣ
увы мнѣ
слыши небо
и вънуши земле
и ты Борисе брате услыши гласа моѥго
оц҃а моѥго Васїлиꙗ призъвахъ
и не послуша мене
то ни ты не хочеши мене послушати
вижь скьрбь ср҃дца моѥго и ꙗзву д҃ша моѥꙗ
вижь течениѥ сльзъ моихъ ꙗко рѣку
и никтоже не вънемлеть ми нъ ты убо помѧни мꙗ
и помоли сѧ о мнѣ къ обьщему вл҃дцѣ ꙗко имѣꙗ дьрзновение и престоꙗ у престола ѥго
и начатъ преклонь колѣнѣ молити сꙗ сице
прещедрыи и премилостиве г҃и сльзъ моихъ не премълчи
нъ умили сꙗ на моѥ уныниѥ
вижь съкрушениѥ ср҃дца моѥго
се бо закалаемъ ѥсмь
не вѣмь чьто ради
или за котерую обиду не съвѣдѣ
ты вѣси г҃и
г҃и мои вѣмь тꙗ рекъша къ своимъ апостоломъ ꙗко
За имꙗ моѥ мене ради възложать на вы рукы
и предани будете родъмь и другы
и братъ брата предасть на съмьрть
и умьртвꙗть вы имене моѥго ради
и пакы
въ тьрпѣнии вашемъ сътѧжите дш҃а ваша
вижь г҃и и суди
се бо готова ѥсть душа моꙗ предъ тобою г҃и
и тебе славу въсылаѥмъ оц҃ю и с҃ну и ст҃ууму духу нынѣ и присно и въ вѣкы вѣкомъ аминь
Таче възьрѣвъ къ нимъ умиленъмь гласъмь и измълкъшьмь грьтаньмь рече
то уже сътворивъше приступльше сътворите на не же посълани ѥсте
тъгда оканьныи Горꙗсѣръ повелѣ зарѣзати и въбързѣ
поваръ же Глѣбовъ именьмь Търчинъ изьмъ ножь и имъ бл҃женааго и закла и ꙗко агнꙗ непорочьно и безлобиво мцc҇а септꙗбрꙗ въ е҃ дн҃ь въ понеделникъ
и принесе сꙗ жьртва чиста господеви и бл҃говоньна
и възиде въ нб҃сныꙗ обители къ г҃у
и узьрѣ желаемааго си брата
и въсприꙗста вѣньца нб҃сныꙗ ѥгоже и въжелѣста
и въздрадоваста сꙗ радостию великою неиздреченьною юже и улучиста
оканьнии же они ѹбоицѣ възвративъше сꙗ к посълавъшюѹмѹ ꙗ
ѧкоже рече Дв҃дъ
възвратꙗть сꙗ грѣшьници въ адъ и вьси забывающии б҃а
и пакы
орѹжиѥ звлекоша грѣшьници напрꙗгоша лукъ свои заклати правыꙗ сьрдьцьмь
и оружиѥ ихъ вънидеть въ ср҃дца их
и луци ихъ съкрушать сѧ
ꙗко грѣшьници погыбънуть
и ꙗко съказаша Ст҃опълку ꙗко сътворихомъ повеленоѥ тобою и си слышавъ възнесе сꙗ срьдьцьмь и събысть сꙗ реченоѥ псалмопѣвьцемь Дв҃дъмь
чьто сꙗ хвалиши сильныи о зълобѣ
безаконие вь сь дн҃ь неправьдѹ умысли ꙗзыкъ твои
възлюбилъ ѥси зълобу паче бл҃гостынѣ неправьду неже глаголаати правьду
възлюбилъ ѥси вьсꙗ гл҃ы потопьныꙗ и ꙗзыкъ льстьвъ
сего ради раздрушить тѧ богъ до коньца
въстьргнеть тѧ и преселить тꙗ отъ села твоѥго и корень твои отъ землꙗ живущихъ
убиѥну же Глѣбови и повьржену на пустѣ мѣстѣ межю дъвѣма колодама
и господь не оставлꙗѧи своихъ рабъ ꙗкоже рече Дв҃дъ хранить г҃ь вьсꙗ кости ихъ
и ни ѥдина отъ нихъ съкрушить сꙗ
и сему убо ст҃ууму лежащю дълго времꙗ не остави въ невѣдѣнии и небрежении отинудь пребыти не врежену нъ показа
овогда бо видѣша стълпъ огньнъ овогда свѣщѣ горущѣ и пакы пѣниꙗ анг҃льскаꙗ слышааху мимоходꙗщии же путьмь гостиѥ ини же ловы дѣюще и пасуще
си же видꙗще и слышаще не бысть памꙗти ни ѥдиному же о възискании телесе ст҃ааго дондеже Ꙗрославъ не тьрпѧ сего зълааго убииства движе сꙗ на братоубиица оного оканьньнааго Ст҃оплъка
и брани мъногы съ нимь съставивъ и вьсегда пособиѥмь б҃жиѥмь и поспѣшениѥмь ст҃ою побѣдивъ ѥлико брани състави оканьныи посрамленъ и побѣженъ възвращааше сꙗ
прочеѥ же сь трьклꙗтꙑи прииде съ множьствъмь печенѣгъ
и ꙗрославъ съвъкѹпивъ воѧ изиде противѹ ѥмѹ на льто
и ста на мѣстѣ идеже бѣ ѹбиѥнъ ст҃ꙑи борисъ
и въздѣвъ рѹцѣ на небо и рече
се кръвь брата моѥго въпиѥть къ тебе вл҃дко ꙗкоже и авелевава преже
и тꙑ мьсти ѥго ꙗкоже и на ономь положи стонаниѥ и трꙗсенїѥ на братоѹбиици каинѣ
еи молю тꙗ г҃и да въсприимѹть противѹ томѹ
и помоли сꙗ и рек
О брата моꙗ
аще и тѣлъмь ошьла ѥста нъ бл҃годатию жива ѥста и госповеди предъстоита и молитвою помозѣта ми
и си рекъ и поидоша противѹ собѣ
и покрꙑша поле льтьскоѥ множьствъмь вои
и състѹпиша сꙗ въсходꙗщю сл҃нцю
и бысть сѣча зла отинѹдь
и състѹпаша сꙗ тришьдꙑ
и биша сꙗ чересъ дн҃ь вьсь
и ѹже къ вечерѹ одолѣ ꙗрославъ
а сь оканьнꙑи ст҃опълкъ побѣже
и нападе на нь бѣсъ
и раслабѣша кости его ꙗко не мощи ни на кони съдѣти
и несꙗхѹть ѥго на носилѣхъ
и прибѣгоша берестию съ нимъ
онъ же рече
Побѣгнѣте
осе женѹть по насъ
и посꙑлахѹть противѹ
и не бѣ ни гонꙗщааго ни женѹщааго въ слѣдъ ѥго
и лежа въ немощи въсхопивъ сꙗ глаголааше
побѣгнѣмꙑ ѥще
женѹть
охъ мнѣ
и не можааше тьрпѣти на ѥдиномь мѣстѣ
пробѣже лꙗдьскѹ землю гонимъ гнѣвъмь бж҃иѥмь
и прибѣже въ пѹстꙑню межю чехꙑ и лꙗхꙑ
и тѹ испроврьже животъ свои зълѣ
и приꙗть възмьздиѥ отъ г҃а ꙗкоже показа сꙗ посъланаꙗ на нь пагѹбьнаꙗ рана и по съмьрти мѹкѹ вѣчьнѹю
и тако обою животѹ лихованъ бысть
и сьде не тъкъмо кнѧжениꙗ нъ и живота гонезе
и тамо не тъкъмо цр҃ствиꙗ нб҃снааго и ѥже съ ангелꙑ житиꙗ погрѣши нъ и муцѣ и огню предасть сꙗ
и есть могꙑла ѥго и до сего дн҃е
и исходить отъ неѣ смрадъ зълꙑи на показаниѥ чл҃вкомъ
да аще кто си сътворить слꙑша таковаꙗ си же прииметь и вꙗщьша сихъ
ꙗкоже каинъ не вѣдыи мьсти приꙗти и ѥдинѹ приꙗ
а ламехъ зане вѣдѣвъ на каинѣ тѣмь же седмьдесꙗтицею мьсти сꙗ ѥмѹ
така ти сѹть отъмьстиꙗ зълыимъ дѣлателемъ
ꙗкоже бо иѹлиꙗнъ ц҃срь иже мъногы кръви ст҃ыихъ мчнкъ пролиꙗвъ горькѹю и нечл҃вчьнѹю съмьрть приꙗ не вѣдомо отъ кого прободенъ бысть копиѥмь въ ср҃дце въдрѹженъ тако и сь бѣгаꙗ не вѣдыи сꙗ отъ кого зълострастьнѹ съмьрть приꙗ
и ѡттолѣ крамола преста въ рѹсьскѣ земли
а ꙗрославъ преꙗ вьсю волость рѹсьскую и начатъ въпрашати о тьльсьхъ ст҃ою како или кде положена ѥста
и о ст҃ѣмь борисѣ повѣдаша ѥмѹ ꙗко вышегородѣ положенъ ѥсть
а о ст҃ѣмь глѣбѣ не вьси съвѣдꙗаху ꙗко смолиньскѣ убиѥнъ ѥсть
и тъгда съказаша ѥму ꙗже слышаша ѡт приходꙗщиихъ отътѹдѹ како видѣша свѣтъ и свѣщѣ въ пѹстѣ мѣстѣ
и то слышавъ посъла смолиньскѹ на възисканиѥ презвутеры рекыи ꙗко
то ѥсть братъ мои
и обретоша и идеже бѣша вїдѣли
и шьдъше съ крьсты и съ свѣщами мънозѣми и съ ка[н]дилы и съ чьстию многою и въложьше въ корабль и пришедъше положиша и вышегородѣ идеже лежить и тѣло преблаженааго бориса
и раскопавъше землю и тако же положиша и недоѹмѣюще ꙗкоже бѣ лепо пречьстьнѣ
се же пречюдьно бысть и дивьно и памѧти достоино како и колико лѣтъ лежавъ тѣло ст҃го то же не врежено пребысть ни отъ коѥгоже плътоꙗдьца ни бѣаше почьрнѣло ꙗко же обычаи имѹть телеса мьртвыхъ нъ свѣтьло и красьно и цѣло и бл҃гѹ воню имѹщю
тако богѹ съхранивъшю своѥго своѥго страстотьрпьца тѣло
и не вѣдꙗхѹ мнози тѹ лежащю ст҃ою страстотьрпьцю телесѹ
нъ ꙗкоже рече г҃ь
не можеть градъ ѹкрыти сꙗ врьхѹ горы стоꙗ ни свѣщѣ въжьгъше спѹдъмь покрывають нъ на свѣтилѣ поставлꙗють да свѣтить тьмьныꙗ
тако и си с҃таꙗ постави свѣтити въ мирѣ премногыими чюдесы сиꙗти въ рѹсьскѣи сторонѣ велицѣи идеже множьство стражющиихъ съпасени бывають
слѣпии прозирають
хромии быстрѣѥ сьрны рищуть
сълѹции простьрениѥ приѥмлють
нъ или могѹ вьсꙗ съповѣдати или съказаати творимаꙗ чюдесы
по истинѣ ни вьсь миръ можеть понести ꙗже дѣють сꙗ предивьнаꙗ чюдеса
и паче пѣсъка морьскааго
и не тѹ ѥдинде нъ и по вьсѣмъ сторонамъ и по вьсѣмъ зѣмлꙗмъ преходꙗща болѣзни вьсꙗ и недѹгы отъгонита сѹщиихъ въ тьмьницахъ и въ ѹзахъ посѣщающа
и на мѣстѣ[хъ идеже мч҃нчьскыимь вѣньцьмь ѹвꙗзоста сꙗ съзьданѣ быста цр҃кви въ имꙗ ѥю
да и тѹ тако же многа чюдеса посѣщающа съдѣваѥта
тѣмь же ваю како похвалити не съвѣмъ
или чьто рещи недоѹмѣю и не възмогѹ
ан҃гла ли ва нарекѹ
имьже въскорѣ обрѣтаета сꙗ близъ скърбꙗщиихъ
нъ плътьскꙑ на земли пожила ѥста въ чловѣчьствѣ
чл҃вка ли ва именѹю
то паче всего чл҃вчьска ѹма преходита множьствъмь чюдесъ и посѣщениѥмь немощьнꙑихъ
цc҇рꙗ ли кнꙗзꙗ ли ва проглаголю
нъ паче чл҃вка ѹбо проста и съмѣрена съмѣрениѥ бо сътѧжала ѥста
имьже вꙑсокаꙗ мѣста и жилища въселиста сꙗ
по истинѣ вꙑ цесарꙗ цc҇ремъ и кнꙗзꙗ кънꙗземъ
ибо ваю пособиѥмь и защїщениѥмь кнꙗзи наши противѹ въстающаꙗ дьржавьно побѣжають и ваю помощию хвалꙗть сꙗ
вꙑ бо тѣмъ и намъ орѹжиѥ
землꙗ рѹсьскꙑꙗ забрала и ѹтвьржениѥ и меча обоюдѹ остра
има же дьрзость поганьскѹю низълагаемъ и диꙗволꙗ шатаниꙗ въ земли попираемъ
по истинѣ несѹмьньнѣ рещи възмогѹ
вꙑ ѹбо нб҃сьнаꙗ чловѣка ѥста земльнаꙗ анг҃ла стълпа и ѹтвьржениѥ землѣ нашеꙗ
аще ѹбо и веселꙗщемъ сꙗ имъ съ ними бѣхъ тако же и погꙑбающемъ имъ съ нимь ѹмьрѹ
нъ обаче сии великꙑи милъср҃дꙑи димитрии о ѥдиномь градѣ сице извѣща
а вꙑ не о ѥдиномь бо градѣ ни о дъвѹ ни о вьси попечениѥ и мл҃твѹ въздаѥта нъ о всеи земли рѹсьскѣи
О блаженаꙗ ѹбо гроба приимъши телеси ваю чьстьнѣи акы съкровище мъногоцѣньно
бл҃женаꙗ цр҃кꙑ въ неиже положенѣ бꙑста рацѣ ваю ст҃ѣи имѹщи бл҃женѣи телеси ваю о христова ѹгодьника
блаженъ по истинѣ и вꙑсокъ паче всѣхъ градъ рѹсьскꙑихъ и вꙑшии градъ имꙑи въ себе таковоѥ скровище
ѥмѹ же не тъчьнъ ни вьсь миръ
по истинѣ вышегородъ нарече сꙗ
вꙑшии и превꙑшии городъ всѣхъ
въторꙑи селѹнь ꙗви сꙗ въ рѹсьскѣ земли имꙑи въ себе врачьство безмьздьноѥ
не нашемѹ ѥдиномѹ ꙗзꙑкѹ тъкъмо подано бысть бъгъмь нъ и вьсеи земли сп҃сениѥ
отъ всѣхъ бо странъ тѹ приходꙗще тѹне почьреплють ицѣлениѥ ꙗкоже и въ ст҃ꙑихъ евангелиихъ г҃ь рече ст҃ꙑмъ апостоломъ ꙗко
тѹне приꙗсте
тѹне и дадите
ѡ сихъ бо и самъ г҃ь рече
вѣрѹꙗи въ мꙗ дѣла ꙗже азъ творю и тъ сътворитъ и больша тѣхъ
нъ о блаженаꙗ страстотьрпьца хр҄сва не забꙑваита отьчьства идеже пожила ѥста въ тели
ѥгоже всегда посѣтъмь не оставлꙗета
тако же и въ мл҃твахъ вьсегда молита сꙗ о насъ да не придеть на нꙑ зъло и рана да не пристѹть къ телеси твоѥмѹ и рабъ ваю
вама бо дана бысть бл҃годать да молита за ны
вама бо далъ ѥсть б҃ъ о насъ молꙗща сꙗ и ходатаꙗ къ богѹ за нꙑ
тѣмь же прибѣгаемъ къ вама и съ сльзами припадающе молимъ сꙗ да не придеть на нꙑ нога гърдꙑнѧ и рѹка грѣшьнича не погѹбить насъ и вьсꙗка пагѹба да не наидеть на ны
гладъ и озълоблениѥ отъ насъ далече отъженѣта
и всего меча браньна избавита насъ
и ѹсобичьнꙑꙗ брани чюжа сътворита
и вьсего грѣха и нападениꙗ застѹпита насъ ѹповающиихъ къ вама
и къ господѹ богѹ мл҃твѹ нашю ѹсьрдьно прїнесѣта
ꙗко съгрѣшихомъ зѣло и безаконьновахомъ премъного и бещиньствовахомъ паче мѣрꙑ и преизлиха
нъ ваю мл҃твꙑ надѣюще сꙗ къ сп҃сѹ възъпиѥмъ гл҃юще
вл҃дꙑко ѥдиныи без грѣха
призьри съ нб҃се ст҃го твоѥго на насъ ѹбогыхъ
елма же съгрѣшихомъ нъ тꙑ оцѣсти
и безаконьновахомъ
ослаби
претъкнѹхомъ сꙗ по пременении
ꙗко блѹдьницю оцѣсти нꙑ и ꙗко мꙑтоимьца оправи
да придеть на нꙑ мл҃сть твоꙗ
да въсканеть на нꙑ чл҃вколюбиѥ твоѥ
и не ослаби нꙑ преданомъ бꙑти грѣхꙑ нашими ни ѹсънѹти ни ѹмрети реко съмьртию
нъ искѹпи нꙑ отъ настаꙗщааго зла
и дажь нꙑ времꙗ покаꙗнию
ꙗко многа безакониꙗ наша предъ тобою г҃и
сътвори съ нами по мл҃сти твоѥи г҃и
ꙗко имꙗ твоѥ нарицаеть сѧ въ насъ
нъ помилѹи нꙑ
и ѹщедрї
и застѹпи мл҃твами пречьстьною страстотьрпьцю твоѥю
и не сътвори насъ въ поносъ
нъ милость твою излѣи на овьца пажити твоѥꙗ
ѧко тꙑ ѥси б҃ъ нашь
и тебе славѹ въсꙑлаемъ оц҃ю и сн҃ѹ и ст҃ѹѹмѹ дхѹ нꙑнѣ и присно и въ вѣкы вѣком аминь
о борисѣ какъ бѣ възъръ҃м
съ ѹбо бл҃говѣрьныи борисъ б҃лга корене сыи послушьливъ оц҃ю бѣ покарꙗꙗ сѧ при всемь оц҃ю
тѣлъмь бꙗше красьнъ высокъ
лицьмь крѹглъмь
плечи велицѣ
тънъкъ въ чресла
очима добраама
веселъ лицьмь
бо]рода мала
и ѹсъ
младъ бо бѣ ѥще свѣтꙗ сꙗ цс҃рьскы крѣпъкъ тѣлъмь вьсꙗчьскы ѹкрашенъ акы цвѣтъ цвьтыи въ ѹности своѥи
в ратьхъ хръбъръ въ съвѣтѣхъ мѹдръ и разѹмьнъ при вьсемь
и бл҃годать бж҃иꙗ цвьтꙗаше на немь
житиѥ прп҃одбнааго оц҃а нашего ѳеѡдосиꙗ игѹмена печерьскаго
бл҃годарю тѧ вл҃дко мои г҃и х҃е ꙗко съподобилъ мꙗ ѥси недостоинааго съповѣдателꙗ быти сты҃имъ твоимъ въгодьникомъ
се бо испьрва писавъшю ми о житиѥ и о погѹблении и о чюдесьхъ ст҃ою и бл҃женою страс҃трьпьцю бориса и глѣба понѹдихъ сꙗ и на дрѹгоѥ исповѣданиѥ приити ѥже выше моѥꙗ силы ѥмѹ же и не бѣхъ достоинъ грѹбъ сы и неразѹмичьнъ
къ симъ не бѣхъ ѹченъ же хытрости
нъ въспомꙗнѹхъ г҃и слово твоѥ рекъшеѥ
аще имате вѣрѹ ꙗко и зьрно горущьно и речете горѣ сеи преиди и въврьзи сѧ въ море и абиѥ послѹшаѥть васъ
си на ѹмѣ азъ грѣшьныи нестеръ приимъ и оградивъ сѧ вѣрою и ѹпованиѥмь ꙗко вьсꙗ възможьна отъ тебе сѹть начатъкъ словѹ съписаниꙗ положихъ ѥже о житии прп҃дбнааго оц҃а нашего ѳеѡдосиꙗ бывъша игѹмена манастырꙗ сего ст҃ыꙗ влд҃цѣ нашеꙗ б҃цѣ ѥгоже и дн҃ь ѹсъпениѥ нынѣ праздьнѹюще памѧть творимъ
се же ꙗкоже о братиѥ въспоминающю ми житиѥ прп҃҃҃дбнааго не сѹщю же съписанѹ ни ѡтъ коже печалию по вьсꙗ дн҃и съдрьжимъ бѣхъ
и хъ сꙗ да съподобить мꙗ по рꙗдѹ съписати о житии богоносьнааго оц҃а нашего ѳеѡдосиꙗ
да и по насъ сѹщеи чьрноризьци въгодника ѥго прославлꙗюще на прочиꙗ подвигы ѹкрѣплꙗють сѧ
наипаче же ꙗко и въ странѣ сеи такъ сии мѹжь ꙗви сꙗ и ѹгодьникъ б҃ии
о семь бо и самъ г҃ь прорече ꙗко мнози приидѹть отъ въстокъ и западъ и възлꙗгѹть съ авраамъмь и съ исакъмь и иꙗковъмь въ цр҃ствии небесьнѣмь
и пакы
мнози бѹдѹть послѣдьнии
ибо сии послѣдьнии вꙗщии прьвыхъ оц҃ь ꙗви сꙗ житиѥмь бо подражаꙗ ст҃ааго и пьрвааго начальника чьрьньчьскѹѹмѹ ѡбразѹ великааго мѣню антониꙗ чьрньчьскѹѹмѹ образѹ
и се же чюдьнѣѥ ꙗкоже пишеть въ отьчьскыихъ кънигахъ слабѹ быти послѣдьнюмѹ родѹ
сего же хс҃ь въ послѣдьниимь родѣ семь такого себе съдѣльника показа и пастѹха инокыимъ
бѣ бо из молода житиѥмь чистъмь ѹкрашенъ добрыими дѣлесы вѣрою же и съмыслъмь паче
ѥго же нынѣ ѡтьсюдѹ ѹже начьнѹ съповѣдати ѥже отъ ѹны вьрсты житиѥ бл҃женааго ѳоѡдосиꙗ
нъ послѹшаите братиѥ съ вьсꙗцѣмь прилежаниѥмь
испълнь бо ѥсть пользы слово се вьсѣмъ послѹшающиимъ
молю же вы о възлюблении
да не зазьрите пакы грѹбости моѥи
съдрьжимъ бо сыи любъвию ѥже къ пр҃пбьнѹѹмѹ сего ради окѹсихъ сꙗ съписати вьсꙗ си ꙗже о ст҃ѣмь къ симъ же и блюдыи да не къ мнѣ речено бѹдеть
зълыи рабе лѣнивыи
подобаше ти дати сребро моѥ тържьникомъ
и азъ пришь быхъ съ лихвою истꙗзалъ ѥ
тѣмь же ꙗкоже и нѣсть лѣпо братиѥ таити чюдесъ б҃жиии
наипаче богѹ рекъшюѹмѹ ѹченикомъ своимъ ꙗко
ѥже г҃лю вамъ въ тьмѣ повѣдите на свѣтѣ
и ѥже въ ѹши слышасте проповѣдите въ домъхъ
си на ѹспѣхъ и на ѹстроѥниѥ бесѣдѹющимъ съписати хощю
и о сихъ б҃а славꙗще мьзды ѿданиѥ приимете
хотꙗщю же ми исповѣдати начати преже молю сꙗ г҃ви гл҃ꙗ сице
вл҃дко мои г҃и вьседрьжителю бл҃гымъ подателю
оч҃е г҃а нашего іс х҃а прииди на помощь мнѣ
и просвѣти ср҃дце моѥ на разѹмѣниѥ заповѣдии твоихъ
и ѿвьрзи ѹстьнѣ мои на исповѣданиѥ чюдесъ твоихъ и на похвалениѥ ст҃ааго въгодника твоѥго да прославить сꙗ имꙗ твоѥ ꙗко ты ѥси помощьникъ всѣмъ ѹповающїмъ на тꙗ въ вѣкы
амин
градъ ѥсть ѿстоꙗ отъ кыѥва града стольнааго н҃ попьрищь
въ томь бѣста родителꙗ ст҃го въ вѣрѣ крс҃тиꙗньстѣи живѹща и всꙗчьскыимь благочьстиюмь ѹкршена
родиста же бл҃женаго дѣтища сего
таче въ осмыи дн҃ь принесоста и къ ст҃лю б҃жию ꙗкоже обычаи ѥсть крьстиꙗномъ да имꙗ дѣтищю нарекѹть
прозвутеръ же видѣвъ дѣща и ср҃дьчьныма очима прозьрꙗ ѥже о немь ꙗко хощеть из млада богѹ дати сѧ ѳеѡдосиѥмь того нарицають
таче же ꙗко и минѹша м҃ д҃нии дѣтищю крьщениѥмь того ос҃тиша
отроча же ростꙗше кърмимъ родителема своима
и бл҃гдть б҃жиꙗ съ нимь
и д҃хъ ст҃ыи из млада въсели сꙗ въ нь
къто исповѣсть мл҃срдиѥ б҃жиѥ
се бо не избьра отъ премѹдрыхъ философъ ни отъ властелинъ градъ пастѹха и ѹчителꙗ инокыимъ
нъ да о семь прославить сꙗ имꙗ г҃не ꙗко грѹбъ сы и невѣжа премѹдрѣи философъ ꙗви сꙗ
о ѹтаѥниꙗ таино
ꙗко ѿнюдѹ же не бѣ начаꙗти сꙗ ѿтѹдѹ же въсиꙗ намъ д҃ньница пресвѣтла ꙗкоже отъ всѣхъ странъ видѣвъше свьтѣниѥ ѥꙗ тещи к неи всꙗ презрѣвъше тоꙗ ѥдиноꙗ свѣта насытити сꙗ
о б҃лгости б҃жиꙗ
ѥже бо испьрва мѣсто назнаменавъ и бл҃гословивъ пажить створи на немьже хотꙗше паствити сꙗ стадо б҃ословесьныхъ овьць донъдеже пастѹха избьра
бы҃с же родителема б҃лженаго преселити сѧ въ инъ градъ кѹрьскъ нарицаѥмыи кнꙗзю тако повелѣвъшю
паче же рекѹ богѹ сице изволивъшю да и тамо доблꙗаго отрока житиѥ просиꙗѥть
намъ же ꙗкоже ѥсть лѣпо отъ въстока дьньница възидеть събирающи окрьстъ себе ины многы звѣзды ожидающи сл҃нца правьдьнааго х҃а б҃а и гл҃юща
се азъ вл҃дко и дѣти ꙗже въспитахъ д҃ховьнымь твоимь брашьнъмь
и се г҃и ѹченици мои
се бо сиꙗ ти приведохъ иже наѹчихъ всꙗ житиискаꙗ презрѣти и тебе ѥдиного б҃а и г҃а възлюбити
се о вл҃ко стадо богословесьныхъ твоихъ овьць и имъже мꙗ бѣ пастѹха створилъ и ѥже ѹпасохъ на бъжьствьнѣи твоѥи пажити
и сиꙗ ти приведохъ съблюдъ чисты и непорочьны
таче г҃ь къ немѹ
рабе бл҃гыи верьне ѹмноживыи преданы и талантъ тѣмь же приими ѹготованыи тебе вѣньць
и въниди въ радость г҃а своѥго
и къ ѹченикомъ ѥго речеть
придѣте бл҃гоѥ стадо доблꙗаго пастѹха богословесьнаꙗ овьчата иже мене ради алкавъше и трѹдивъше сꙗ
приимѣте ѹготованоѥ вамъ цр҃ствиѥ ѿ съложениꙗ мирѹ
тѣмь же и мы братиѥ потьщимъ сꙗ рьвьнителе быти и подражателе житию преподобьнааго ѳеѡдосиꙗ и ѹченикомъ ѥго ихъже тъгда предъ собою къ господѹ посла
да тако сподобимъ сꙗ слышати гласъ он ѥже отъ вл҃дкы и вседрьжителꙗ речеть сꙗ
придѣте ѹбо бл҃гословлении оц҃а моѥго
приимѣте ѹготованоѥ вамъ ц҃рствиѥ
г҃и і҃съ х҃е мои ѹслыши мл҃итвѹ мою и съподоби мꙗ съходити въ ст҃аꙗ твоꙗ мѣста и съ радостию поклонити сѧ имъ
и тако многашьды молꙗщю сꙗ ѥмѹ и се приидоша страньници въ градъ тъ
иже и видѣвъ ꙗ б҃жьствьныи ѹноша и радъ бывъ текъ поклони сꙗ имъ
и любьзно цѣлова ꙗ
и въпроси ꙗ отъкѹдѹ сѹть и камо идѹть
онѣмъ же рекъшемъ ꙗко отъ ст҃ыхъ мѣстъ есмъ и аще б҃ѹ велꙗщю хощемъ въспꙗть ѹже ити с҃тыи же молꙗше ꙗ да и поимѹть въ слѣдъ себе и съпѹтьника и сътворꙗти и съ собою
они же обѣщаша сꙗ поѧти и съ собою и допровадити и до ст҃ыхъ мѣстъ
таче се слышавъ бл҃женыи ѳеѡдосии ѥже обѣщаша сѧ ѥмѹ радъ бывъ иде въ домъ свои
и ѥгда хотꙗхѹ страньнии отъити възвѣстиша ѹноши свои ѿходъ
онъ же въставъ нощию и не вѣдѹщю никомѹ же та изиде из домѹ своѥго не имыи ѹ себе ничсоже развѣ одежа въ неиже хожаше
и та же хѹда
и тако изиде въ слѣдъ страньныхъ
бл҃гыи же б҃ъ не попусти ѥмѹ ѿити отъ страны сеꙗ ѥго же и щрева матерьнꙗ и пастѹха быти въ странѣ сеи б҃огласьныихъ овьць назнамена да не пастѹхѹ ѹбо ѿшьдъшю да опѹстѣѥть пажить юже б҃ъ благослови и тьрниѥ и вълчьць въздрастеть на неи и стадо разидеть сꙗ
по трьхъ ѹбо д҃ньхъ ѹвѣдѣвъши мт҃и ѥго ꙗко съ страньныими ѡтъиде и абиѥ погъна въ слѣдъ ѥго тъкъмо ѥдиного сн҃а своѥго поимъши иже бѣ мьнии бл҃женааго ѳеѡдосиꙗ
таче же ꙗко гънаста пѹть мъногъ ти тако пристигьша ꙗста и
и отъ ꙗрости же и гнѣва мт҃и ѥго имъши и за власы и поврьже и на земли
и своима ногама пъхашети и
и страньныꙗ же много коривъши възврати сꙗ въ домъ свои ꙗко нѣкоѥго зълодѣꙗ ведѹщи съвꙗзана
тольми же гнѣвъмь одрьжима ꙗко и въ домъ ѥи пришьдъши бити и дондеже изнеможе
и по сихъ же възведъши и въ храмъ и тѹ привѧза
и и затворьши и тако отъиде
бж҃ьствьныи же ѹноша вьсѧ си съ радостию приимаше
и б҃а молꙗ бл҃годарꙗше о вьсѣхъ сихъ
таче пришедъши мт҃и ѥго по двою дн҃ию отрѣши и и подасть же ѥмѹ ꙗсти
ѥще же гнѣвъмь одьржима сѹщи възложи на нозѣ ѥго желѣза
ти тако повелѣ ѥмѹ ходити блюдѹщи да не пакы отъбѣжить отъ неꙗ
тако же сътвори дн҃и мъногы ходꙗ
по томь же пакы ѹмилосрьдивъши сꙗ на нь нача съ мольбою ѹвѣщавати и да не отъбѣжить оть неꙗ
люблꙗше бо и зѣло паче инѣхъ
и того ради не тьрпꙗше без него
ономѹ же обѣщавъшю сꙗ ѥи не ѡтъити отъ неꙗ сънꙗ желѣза съ ногѹ ѥго повелѣвъши же ѥмѹ по воли творити ѥже хощеть
бл҃женыи же ѳеѡдосии на прьвыи подвигъ възврати сꙗ
и хожаше въ цр҃къвь б҃жию по всꙗ дьни
ти видꙗше ꙗко многашьды лишаѥмѣ сѹщи литѹргии проскѹрьнааго ради непечениꙗ жалꙗше си о томь зѣло
и ѹмысли же самъ своимь съмѣрениѥмь отълѹчити сѧ на то дѣло ѥже и сътвори
начатъ бо пещи проскѹры и продаꙗти
и ѥже аще прибѹдꙗше ѥмѹ къ цѣнѣ то дадꙗше нищимъ
цѣною же пакы кѹпꙗше жито
и своима рѹкама измълъ пакы проскѹры творѧше
се же тако богѹ изволивъшю да проскѹры чисты приносѧть сꙗ въ цр҃къвь б҃жию отъ непорочьнаго и несквьрньнааго отрока сице же пребысть двѣ на десѧте лѣтѣ или боле творꙗ
вьси же съврьстьнии отроци ѥго рѹгающе сꙗ ѥмѹ ѹкарѧхѹти и о таковѣмь дѣлѣ
и тоже врагѹ наѹчающю ꙗ
бл҃женыи же вьсꙗ си съ радостию приимаше съ мълчаниѥмь и съ съмѣрениѥмь
ненавидꙗ же испрьва добра золодѣи врагъ видꙗ себе побѣжаѥма съмѣрениѥмь б҃ословесьнааго отрока и не почиваше хотѧ отъвратити и отъ таковаго дѣла
и се начатъ мт҃рь ѥго поѹщати да ѥмѹ възбранить ѡтъ таковааго дѣла
мт҃и ѹбо не тьрпꙗщи сн҃а своѥго въ такои ѹкоризнѣ сѹща и начатъ глаголати съ любъвию к немѹ
молю ти сѧ чадо
остани сꙗ таковааго дѣла
хѹлѹ бо наносиши на родъ свои
и не трьплю бо слышати отъ вьсѣхъ ѹкарѧѥмѹ ти сѹщю о таковѣмь дѣлѣ
и нѣсть бо ти лѣпо отрокѹ сѹщю таковааго дѣла дѣлати
таче съ съмѣрениѥмь б҃жьствьныи ѹноша отъвѣщавааше мт҃ери своѥи глаголѧ
послѹшаи
о мт҃и молю ти сѧ
послѹшаи
г҃ь бо іс҃ъ х҃съ самъ поѹбожи сꙗ и съмѣри сѧ намъ ѡбразъ даꙗ да и мы ѥго ради съмѣримъ сꙗ
пакы же порѹганъ бысть и ѡпльванъ и заѹшаѥмъ
и вьсѧ претьрпѣвъ нашего ради сп҃сениꙗ
кольми паче лѣпо ѥсть намъ трьпѣти да х҃а приобрꙗщемъ
а ѥже о дѣлѣ моѥмь мати моꙗ то послѹшаи
ѥгда г҃ь нашь иі҃съ х҃съ на вечери възлеже съ ѹченикы своими тъгда приимъ хлѣбъ и бл҃гословивъ и преломль даꙗше ѹченикомъ своимъ глаголѧ
приимѣте и ꙗдите
се ѥсть тѣло моѥ ломимоѥ за вы и за мъногы въ оставлениѥ грѣховъ
да аще самъ г҃ь нашь плъть свою нарече то кольми паче лѣпо ѥсть мнѣ радовати сѧ ꙗко съдѣльника мꙗ съподоби г҃ь плъти своѥи быти
си слышавъши мт҃и ѥго и чюдивъши сѧ о премѹдрости отрока и отътолѣ нача оставати сѧ ѥго
нъ врагъ не почиваше ѡстрꙗ ю на възбраниѥ отрока ѡ таковѣмь ѥго съмѣрении
по лѣтѣ же ѥдиномь пакы видѣвъши ѥго пекѹща проскѹры и ѹчьрнивъша сꙗ ѿ ожьжениꙗ пещьнаго съжали си зѣло
пакы начатъ ѿтолѣ бранити ѥмѹ овогда ласкою овогда же грозою дрѹгоици же биющи и да сѧ останеть таковаго дѣла
бж҃ствьныи же ѹноша въ скърби велицѣ бысть о томь и недъѹмѣꙗ чьто створити
тъгда же въставъ нощию ѡтаи и из домѹ своѥго
и иде въ инъ градъ не далече сѹщь ѡть него
и обита ѹ прозвутера
и дѣлааше по обычаю дѣло своѥ
по томь же мт҃и ѥго ꙗко ѥго искавъши въ градѣ своѥмь и не обрете ѥго съжали си по немь
таче слышавъши по дн҃ьхъ мнозѣхъ слышавъши къде живеть и абиѥ ѹстрьми сꙗ по нь съ гнѣвъмь великъмь
и пришедъши въ преже реченыи градъ и искавъши ѡбрете и въ домѹ презвутерове
и имъши влечаше и въ градъ свои биющи
и въ домъ свои приведъши и запрети ѥмѹ гл҃щи ꙗко
къ томѹ не имаши ѿити мене
ѥлико бо аще камо идеши азъ шедъши и обрѣтъши тꙗ съвꙗзана биющи приведѹ въ сии градъ
тъгда же бл҃женыи ѳеѡдосии молꙗше сѧ богѹ по всѧ дн҃и ходꙗ въ цр҃квь б҃жию
бѣ же съмѣренъ ср҃дцьмь и покривъ къ вьсѣмъ ꙗкоже и влстелинъ града того видѣвъ ѡтрока въ такомь съмерении и покорении сѹща възлюби зѣло
и повелѣ же ѥмѹ да пбываѥть ѹ него въ цр҃кви
вдасть же ѥмѹ и ѡдежю свѣтьлѹ да ходить въ неи
бл҃женыи же ѳеѡдосии пребысть въ неи ходꙗ мало дн҃ии ꙗк нѣкѹю тѧжесть на собѣ носꙗ
тако пребываше
таче съньмъ ю ѿдасть ю нищимъ
самъ же въ хѹдыꙗ пърты обълкъ сꙗ ти тако хожаше
властелинъ же видѣвы и тако ходꙗща и пакы инѹ въдасть одежю вѧщьшю пьрвыꙗ молꙗ и да ходить въ неи
онъ же съньмъ и тѹ отъда
сице же многашьды сътвори
ꙗко же сѹдии то ѹвѣдѣвъшю большимь начатъ любити и чдꙗ сꙗ съмѣрению ѥго
по сих же бж҃ствьныи ѳеѡдосии шедъ къ ѥдиномѹ ѿ кѹзньць повелѣ ѥмѹ желѣзо съчепито съковати иже и възьмъ и препоꙗса сѧ имь въ чресла своꙗ
и тако хожаше желѣзѹ же ѹзъкѹ сѹщю и грызѹщю сꙗ въ тѣло ѥго
онъ же пребываше ꙗко ничсо же скьрбьна ѿ него приѥмлꙗ тѣлѹ своѥмѹ
таче ꙗко ишьдъшемъ дн҃ьмъ мъногомъ и бывъшю д҃ни праздьничьнѹ мати ѥго начать велѣти ѥмѹ облещи сѧ въ ѡдежю свѣтьлѹ на слѹжениѥ вьсѣмъ бо града того вельможамъ въ тъ д҃нь възлежащемъ на обѣдѣ ѹ властелина
и повелѣно бѣ ѹбо бл҃женѹѹмѹ ѳеѡдосию предъстоꙗти и слѹжити
и сего ради поѹщашети и мт҃и ѥго да облечеть сꙗ въ одежю чистѹ
наипаче же ꙗкоже и слышала бѣ ѥже ѥсть сътворилъ
ꙗкоже ѥмѹ облачащю сꙗ въ одежю чистѹ простъ же сы ѹмъмь неже блюдыи сꙗ ѥꙗ она же прилѣжьно зьрѧаше хотꙗщи истѣѥ видѣти
и се бо видѣ на срачици ѥго кръвь сѹщю ѿ въгрызениꙗ желѣза
и раждьгъши сѧ гнѣвъмь на нь и съ ꙗростию въставъши и растьрзавъши сорочицю на немь биющи же и отъꙗ желѣзо ѿ чреслъ ѥго
божии же отрокъ ꙗко ничьсоже зъла приꙗтъ ѿ неꙗ обълкъ сꙗ и шедъ слѹжаше предъ възлежащими съ вьсꙗкою тихостию
таче по времени пакы нѣкоторѣмь слыша въ ст҃ѣмь еуа҃глии г҃а глаголюща
аще кто не ѡставить оц҃а или матере и въ слѣдъ мене не идеть то нѣс҃ мене достоинъ
и пакы
придѣте къ мънѣ вьси трѹжающеи сꙗ и обренении
и азъ покою вы
възьмѣте ꙗрьмъ мои на сꙗ
и наѹчите сꙗ ѿ мене ꙗко крътъкъ ѥсмь и съмѣренъ ср҃дцьмь
и обрѧщете покои дш҃амъ вашимъ
си же слышавъ богодъхновеныи ѳеѡдосии и раждьгъ сѧ б҃жствьною рьвьностию и любъвию и дышаниѥмь б҃жиѥмь помышлꙗаше како или кде пострѣщи сꙗ и ѹтаити сꙗ матере своѥꙗ
по сълѹчаю же божию отъиде мт҃и ѥго на село
и ꙗкоже пребыти ѥи тамо дьни мъногы бл҃женыи же радъ бывъ помоливъ сꙗ богѹ и изиде отаи из домѹ не имыи ѹ себе ничьсоже развѣ одежа ти мало хлѣба немощи дѣлѧ телесьныꙗ
и тако ѹстрьми сꙗ къ кыѥвѹ городѹ
бѣ бо слышалъ о манастырихъ тѹ сѹщиихъ
не вѣдыи же пѹти молꙗше сꙗ богѹ да бы ѡбрѣлъ съпѹтьникы направлꙗюща и на пѹть желаниꙗ
и се по приключаю божию бѣша идѹще пѹтьмь тѣ кѹпьци на возѣхъ съ бремены тѧжькы
ѹвѣдѣвъ же ꙗ б҃лженыи ꙗко въ тъ же градъ идѹть прослави б҃а
и идꙗшеть въ слѣдъ ихъ издалеча не ꙗвлꙗꙗ сѧ имъ
и онѣмъ же ставъшемъ на нощьнѣмь становищи блаженыи же не доида ꙗко и зьрѣимо ихъ тѹ же опочивааше ѥдиномѹ богѹ съблюдающю и
и тако идыи трьми недѣлꙗми доиде преже реченааго
тъгда же пришедъ и обьходи всꙗ манастырѧ хотѧ быти мнихъ и молꙗ сѧ имъ да приꙗтъ ими бѹдеть
ѡни же видѣвъше отрока простость и ризами же хѹдами облечена не рачиша того приꙗти
сице же богѹ изволивъшю тако да на мѣсто идеже бѣ бъгъмь ѿ ѹности позъванъ на то же ведеше сѧ
тъгда же бо слышавъ о бл҃женѣмь антонии живѹщиимь въ пещерѣ и окрилатѣвъ же ѹмъмь ѹстрьми сꙗ къ пещерѣ
и пришьдъ къ пр҃пдбьнѹмѹ антонию ѥго же видѣвъ и падъ поклони сꙗ ѥмѹ съ сльзами молꙗ сꙗ ѥмѹ да бы ѹ него былъ
великыи же антонии казаше и гл҃ѧ
чадо видиши ли пещерѹ сию скьрбьно сѹще мѣсто и тѣснѣише паче инѣхъ мѣстъ
ты же ѹнъ сыи ꙗкоже мню и не имаши трьпѣти на мѣстѣ семь скърби
се же не тъкмо искѹшаꙗ и глаголаше нъ и прозорочьныма очима прозрꙗ ѧко тъ хотꙗше възградити самъ мѣстъ то и манастырь славьнъ сътворити на събьраниѥ множьствѹ чьрньць
бо҃дъхновеныи же ѳеодосии ѿвѣща ѥмѹ съ ѹмилениѥмь
вѣжь чьстьныи о҃че ꙗко проразѹмьникъ всѧчьскыихъ богъ приведе мѧ къ ст҃ости твоѥи и сп҃сти мꙗ велꙗ
тѣмь же ѥлико ми велиши сътворити сътворю
тъгда гл҃а ѥмѹ бл҃женыи антонии
блс҃нъ б҃ъ чадо ѹкрѣпивыи тѧ на се тьщаниѥ
и се мѣсто
бѹди въ немь
ѳеѡдосии же пакы пакы падъ поклони сѧ ѥмѹ
таче бл҃гослови и старьць
и повелѣ великомѹ никонѹ острѣщи
и прозвутерѹ томѹ сѹщю и чьрноризьцю искѹсьнѹ иже и поимъ блаженаго ѳеѡдосиа и по обычаю ст҃ыихъ оц҃ь ѡстригы и облече и въ мьнишьскѹю одежю
оц҃ь же нашь ѳеѡдосии предавъ сѧ б҃ѹ и пр҃пдбьнѹѹмѹ антонию и ѿтолѣ подаꙗше сѧ на трѹды телесьныꙗ
и бъдꙗше по всꙗ нощи въ славословлении б҃жии съньнѹю тѧгость къ въздьржанию же и плътию своѥю трѹжаꙗ сѧ рѹкама дѣло своѥ дѣлаꙗ и въспоминаꙗ по вьсꙗ д҃ни псалъмьскоѥ ѡно слово
вижь съмѣрениѥ моѥ и трѹдъ мои
и остави вьсꙗ грѣхы моꙗ
тѣмь вьсь съ вьсѣмь въздьржаниѥмь дш҃ю съмѣрѧаше
тѣло же пакы трѹдъмь и подвизаниѥмь дрѹчааше ꙗко дивити сѧ п҃рпбьнѹѹмѹ антонию и великомѹ никонѹ съмѣрению ѥго и покорению и толикѹ ѥго въ ѹности бл҃гонравьствѹ и ѹкрѣплению и бъдрости
и вельми о вьсемь прослависта б҃а
мт҃и же ѥго много искавъши въ градѣ своѥмь и въ окрьстьнихъ градѣхъ и ꙗко не обрете ѥго плакааше сꙗ по немь лютѣ биющи въ пьрси своꙗ ѧко и по мрьтвѣмь
и заповѣдано же бысть по всеи странѣ тои
аще къде видѣвъше такого отрока да пришьдъше възвѣстите мт҃ри ѥго
и великѹ мьздѹ приимѹть ѡ възвещении ѥго
и се пришьдъше ѿ кыѥва и повѣдаша ѥи ꙗко
преже сихъ д҃ лѣт҃ видѣхомы и въ нашемь градѣ ходꙗща и хотꙗща острѣщи сѧ въ ѥдиномь ѿ манастыревъ
и то слышавъши она и не ѡблѣнивъши сѧ и тамо ити и ни мало же помьдьливъши ни дълготы же пѹти ѹбоꙗвъши сꙗ въ преже реченыи градъ иде на възисканиѥ сн҃а своѥго
иже и пришедъши въ градъ тъ и ѡбьходи вьсѧ манастырѧ ищющи ѥго
послѣди же повѣдаша ѥи ꙗко въ пещерѣ ѥсть ѹ прп҃дбнааго антониꙗ
ѡна же и тамо иде да и тамо обрꙗщеть
и се начатъ старьца льстию вызывати гл҃ющи ꙗко
да речете прп҃дбьнѹѹмѹ да изидеть
се бо многъ пѹть гънавъши приидохъ хотѧщи бесѣдовати къ тебе и поклонити сѧ ст҃ыни твоѥи
и да бл҃гословлена бѹдѹ и азъ ѿ тебе
и възвѣщено бысть старьцю о неи
и се изиде къ неи
ѥго же видѣвъши и поклони сꙗ ѥмѹ
таче сѣдъшема има начатъ жена простирати к немѹ бесѣдѹ многѹ
послѣди же обави винѹ ѥꙗже ради прииде
и гл҃аше же
молю ти сѧ ѿч҃е
повѣжь ми аще сде ѥсть сн҃ъ мои
много же си жалю ѥго ради не вѣдѹщи аще ѹбо живъ ѥсть
старьць же сыи простъ ѹмъмь и не разѹмѣвъ льсти ѥꙗ гл҃а ѥи ꙗко
сде ѥсть сн҃ъ твои
и не жали си ѥго ради
се бо живъ ѥсть
тоже она къ немѹ
то чьто оч҃е оже не вижю ѥго
многъ бо пѹть шьствовавъши придохъ въ сии градъ тъкмо же да вижю си сн҃а своѥго
ти тако възвращю сꙗ въ градъ свои
старьць же к неи отъвѣща
то аще хощеши видѣти и да идеши нынѣ въ домъ
и азъ шедъ ѹвѣщаю и
не бо рачить видѣти кого
ти въ ѹтрѣи дн҃ь пришедъши видиши и
то же слышавъши она отъиде чающи въ приидѹщии дн҃ь видѣти и
прп҃дбьныи же антонии въшедъ въ пещерѹ възвѣсти всѧ си бл҃женѹѹмѹ ѳеѡдосию иже и слышавъ съжали си зѣло ꙗко на може ѹтаити сѧ ѥꙗ
въ дрѹгыи же дн҃ь прииде пакы жена
старьць же много ѹвѣщавааше бл҃женааго изити и видѣти мт҃ерь свою
онъ же не въсхотѣ
тъгда же старьць ишьдъ гл҃а ѥи ꙗко
много молихы и да изидеть къ тебе
и не рачить
ѡна же к томѹ ѹже не съ съмѣрениѥмь начатъ гл҃ати къ старьцю
съ гнѣвъмь великъмь въпиꙗаше о нѹже старьцѧ сего ꙗко
имыи сн҃а моѥго и съкрывыи въ пещерѣ не рачить ми ѥго ꙗвити
изведи ми старьче сн҃а моѥго да си ѥго вижю
и не трьплю бо жива быти аще не вижю ѥго
ꙗви ми сн҃а моѥго да не зълѣ ѹмьрѹ
се бо сама сꙗ погѹблю предъ двьрьми печеры сеꙗ аще ми не покажеши ѥго
тъгда антонии въ скърби велицѣ бывъ и въшедъ въ пещерѹ молꙗаше бл҃женааго антонии да изидеть къ неи
онъ же не хотѧ ослѹшати сꙗ старьца и изиде къ неи
она же видѣвъши сн҃а своѥго въ таковѣи скьрби сѹща бѣ бо ѹже лице ѥго измѣнило сѧ ѡтъ многааго ѥго трѹда и въздьржаниꙗ и ѡхопивъши сѧ ѥмь плакаше сѧ горко
и одъва мало ѹтѣшивъши сѧ сѣде
и начатъ ѹвѣщавати хв҃а слѹгѹ глаголющи
поиди чадо въ домъ свои
и ѥже ти на потребѹ и на сп҃сениѥ дш҃и да дѣлаѥши въ домѹ си по воли своѥи
тъкмо же да не отълѹчаи сꙗ мене
и ѥгда ти ѹмьрѹ ты же погребеши тѣло моѥ
ти тъгда възвратиши сꙗ въ пещерѹ сию ꙗкоже хощеши
не трьплю бо жива быти не видꙗщи тебе
бл҃женыи же рече къ неи
то аще хощеши видѣти мꙗ по всꙗ дн҃и иди въ сии градъ
и въшьдъши въ ѥдинъ манастырь женъ и тѹ остризи сꙗ
и тако приходꙗщи сѣмо видиши мꙗ
къ симъ же и сп҃сениѥ дш҃и приимеши
аще ли сего не твориши то истинѹ ти гл҃ю
к томѹ лица моѥго не имаши видѣти
сицѣми же и инѣми многыими наказани пребывааше по всꙗ дн҃и ѹвѣщаваꙗ мт҃рь свою
онъи же о томь не хотꙗщи ни понѣ послѹшати ѥго
и ѥгда отъхожаше ѿ него тъгда бл҃женыи въшедъ въ пещерѹ молꙗше сѧ б҃ѹ прилѣжно о сп҃сении мт҃ре своѥꙗ и обращении ср҃дца ѥꙗ на послѹшаниѥ
б҃ъ же ѹслыша мл҃твѹ ѹгодьника своѥго
о семь бо словеси рече пр҃ркъ
близъ г҃ь призывающиимъ въ истинѹ и волю боꙗщимъ сꙗ ѥго творить
и мл҃твѹ ихъ ѹслышить
и сп҃сеть ꙗ
въ ѥдинъ бо д҃нь пришьдъши мт҃и ѥмѹ гл҃а
се чадо велимаꙗ вьсꙗ тобою сътворю
и къ томѹ не възвращю сꙗ въ градъ свои
нъ ꙗко б҃ѹ творꙗщю да идѹ въ манастырь женъ
и тѹ остригьши сꙗ прочаꙗ пребѹдѹ дн҃и своꙗ
се бо ѿ твоѥго ѹчениꙗ разѹмѣхъ ꙗко ничто же ѥсть свѣтъ сии маловременьныи
си слышавъ бл҃женыи ѳеѡдосии въздрадова сꙗ дх҃ъмь
и въшьдъ съповѣда великомѹ антонию иже и ѹслышавъ прослави б҃а обративъшааго ср҃дце ѥꙗ на такавоѥ покаꙗниѥ
и шьдъ къ неи и много поѹчивъ ю ѥже на пользѹ и на сп҃сениѥ дш҃и и възвѣстивъ о неи кнѧгыни пѹсти ю въ манастырь женьскыи именѹѥмъ ст҃ааго николы
и тѹ постриженѣ ѥи быти и въ мьнишьскѹю одежю облеченѣ ѥи быти и поживъши же ѥи въ добрѣ исповѣдании лѣ҃т многа съ миръмь ѹсъпе
се же житиѥ бл҃женааго оц҃а нашего ѳеѡдосиꙗ отъ ѹны вьрсты до сде дондеже прииде въ пещерѹ мт҃и же ѥго съповѣда ѥдиномѹ ѿ братиꙗ именьмь ѳеѡдорѹ иже бѣ келарь при оц҃и нашемь ѳеодосии
азъ же ѿ него всꙗ си слышавъ ономѹ съповѣдающю ми и въписахъ на памѧть всѣмъ почитающимъ ꙗ
обаче и на прочеѥ съказаниѥ отрока исправлениꙗ поидѹ
съврьшениѥ же гл҃ъ ми ѹкажеть сꙗ бл҃гоисправлꙗющю б҃ѹ и словословѹ
сии ѹбо оц҃ь нашь ѳеѡдосии ст҃ыи побѣдоносьць показа сꙗ въ пещерѣ на злыꙗ дх҃ы
по острижени же мт҃ре своѥꙗ и по ѿврьжении всꙗкоꙗ мирьскыꙗ печали большими трѹды паче наченъ подвизати сѧ на рьвениѥ бж҃иѥ
и бѣ видѣти свѣтила три сѹща въ пещерѣ разгонѧща тьмѹ бѣсовьскѹю мл҃твою и алканиѥмь
мѣню же пр҃подобнааго антониꙗ и блж҃нааго ѳеѡдосиꙗ и великааго никона
си бѣша въ пещерѣ молꙗще б҃а
и б҃ъ же бѣ съ ними
иде бо рече
в҃ или триѥ съвъкѹплени въ имꙗ моѥ тѹ ѥсмь посредѣ ихъ
въ то же времꙗ иже бѣ прьвыи ѹ кнꙗзѧ въ болꙗрѣхъ имьньмь іѡ҃ан
и того с҃нъ часто прихожаше къ прп҃дбьнымъ наслажаꙗ сѧ медоточьныихъ тѣхъ словесъ иже исхожаахѹ из ѹстъ оц҃ь тѣхъ
и възлюби же ꙗ зѣло и ꙗко въсхотѣти ѥмѹ жити съ ними и вьсꙗ презьрѣти въ житии семь славѹ и ба҃тьство ни въ что же положивъ
прикоснѹ бо сꙗ ѥмь слово гн҃е рекшеѥ ꙗко
ѹдобѣѥ ѥсть вельбѹдѹ сквозѣ иглинѣ ѹши проити нежели ба҃тѹ въ цр҃ствиѥ нб҃сноѥ вънити
тъгда же повѣда ѥдиномѹ антонию мысль свою гл҃ꙗ
хотѣлъ быхъ оч҃е аще богѹ годьно мнихъ быти и жити съ вами
гл҃а ѥмѹ старьць
благо хотѣниѥ твоѥ чадо
и помыслъ испълненъ бл҃годати
нъ блюди чадо да не богатьство и слава мира сего възврати тѧ въспѧть
господѹ рекъшю
никто же възложь рѹкы своѥꙗ на рало и зрꙗ въспꙗть ѹправленъ ѥсть въ цр҃ствии нб҃снѣмь
тако и мнихъ възвращаꙗ сѧ къ мирѹ мыслию и пекыи сꙗ о мирьскыхъ не имать ѹправити сꙗ въ жизнь вѣчьнѹю
и на многа старьць бесѣдова къ отрокѹ
и ѡномѹ же ср҃дце боле острꙗше сꙗ на любъвь бж҃ию
и тъгда ѿиде въ домъ свои
и въ дрѹгыи же дн҃ь одѣвъ сꙗ въ одежю свѣтьлѹ и славьнѹ и тако въсѣдъ на ко съ нимь отъходить отъ града сего въ инѹ область
тъгда гл҃а ѥмѹ жена ѥго
послѹшаи г҃и и не гнѣваи сꙗ
ѧко тако же бысть и въ странѣ нашеи отъбѣжавъшемъ нѣкоѥꙗ бѣды ради чрьньцемъ много зъла створи сꙗ въ земли тои ихъ ради
нъ блюди г҃и да не тако въ области твоѥи бѹдеть
то же слышавъ кнꙗзь и ѹбоꙗвъ сꙗ гнѣва би҃ꙗ ѿпѹсти великааго никона повелѣвъ ѥмѹ ити въ пещерѹ свою
по онѣхъ же посла рекыи да съ мольбою възвратꙗть сꙗ въспꙗть иже едва по три дн҃и ѹвѣщани быша възвратити сꙗ въ свою пещерѹ ꙗко се нѣкотории храбри ѿ брани побѣдивъше сѹпостата своѥго врага
и бѣша въинѹ молꙗще сꙗ дн҃ь и нощь къ г҃ѹ б҃ѹ
нъ ни тако не почиваше врагъ борꙗ сꙗ съ ними
тъгда бо ѹвѣдѣвъ болꙗринъ и. ѡанъ ꙗко никоѥго же имъ зъла не створи х҃олюбивыи кнꙗзь изѧславъ и раждьгъ сꙗ на нꙗ гнѣвъмь сн҃а ради своѥго и поимъ отрокы многы и иде на с҃тоѥ стадо иже и распѹдивъ ꙗ
и въшедъ въ пещерѹ и имъ сн҃а своѥго бж҃ствьнааго варлаама извлече и вънъ
таче съньмъ съ него ст҃ѹю мантию и въврьже ю въ дьбрь
тако же и шлѣмъ сп҃сениꙗ иже бѣ на главѣ ѥго съньмъ завьрже и
и тъгда же и облече въ одежю славьнѹ и свѣтьлѹ ꙗкоже ѥ лѣпо болꙗромъ
онъ же съврьже ю долѹ не хотꙗ ни видѣти ѥꙗ
и тако створи многашьды
тоже повелѣ оц҃ь ѥго съ гнѣвъмь съвꙗзати ѥмѹ рѹцѣ и одѣти и въ преже реченѹю одежю
ти тако ити ѥмѹ сквозѣ градъ въ домъ свои
онъ же иже по истинѣ теплыи дш҃ею на б҃жию любъвь варламъ идыи пѹтьмь ѹзрѣ распалинѹ калнѹ сѹщю
и скоро въшьдъ въ ню и б҃жиѥю помощию съврьже одежю съ себе
и своима ногама попирашеть ю въ калѣ попираꙗ съ тѣми и злыꙗ помыслы и лѹкаваго врага
таче по сихъ пришедъшемъ имъ въ домъ повелѣ оц҃ь ѥго сѣсти съ нимь на трѣпезѣ
ономѹ же сѣдъшю и ничьсо же въкѹси отъ брашьна
нъ пребывааше нича и долѹ зрꙗ
по ѿꙗдении же отъпѹсти и въ своꙗ храмы приставивъ отрокы блюсти да не отъидеть
повелѣ же и женѣ ѥго ѹтворити сꙗ въ ѹтварь всꙗкѹю на прельщениѥ отрока и слѹжити предъ нимь
рабъ же х҃въ варламъ въшедъ въ ѥдинѹ клѣть сѣдѣ въ ѹглѣ ѥꙗ
жена же ѥго ꙗкоже бѣ ѥи повелѣно хожаше предъ нимь и молꙗшети и сѣсти на одрѣ своѥмь
видѣвъ же онъ неистовьство жены и разѹмѣвъ ꙗко на прельщениѥ ѥмѹ ѹготова оц҃ь молꙗше сꙗ въ таинѣ ср҃дца своѥго къ мл҃срдѹѹмѹ б҃ѹ могѹщѹѹмѹ сп҃сти отъ прельсти тоꙗ
пребысть же на мѣстѣ томь сѣдꙗ три д҃ни не въстаꙗ ѿ него
ни брашьна же въкѹшаꙗ ни въ одежю облече сѧ
нъ въ ѥдинои свитѣ си пребывааше
пр҃пдбьныи же антонии и съ сѹщиими съ нимь и съ блж҃ныимь ѳеодосиѥмь бѣша въ печали мнозѣ ѥго ради
и молꙗхѹть сѧ б҃ѹ за нь
бъ҃ же ѹслыша мл҃твѹ ихъ
възъваша бо рече правьдьни
и г҃ь ѹслыша ꙗ
и ѿ вьсѣхъ печалии ихъ избавить ꙗ
близь г҃ь съкрѹшеныихъ ср҃дцьмь
и съмѣреныꙗ дх҃ъмь сп҃сеть
видѣвъ ѹбо бл҃гыи б҃ъ тьрпѣниѥ и съмѣрениѥ ѿрока обрати жестокоѥ ср҃дце оц҃а ѥго на милость къ сынѹ своѥмѹ
тъгда ѹбо възвѣстиша ѥмѹ отроци гл҃юще ꙗко се ѹже четвертыи дн҃ь имать не въкѹшаꙗ брашьна ни въ ѡдежю рачить облѣщи сѧ
то же слышавъ оц҃ь ѥго съжали си зѣло ѥго ради блюдыи да не гладъмь и зимою ѹмреть
призъвавъ же и любьзно цѣловавъ и ѿпѹсти и
бы же тъгда вещь пречюдьна и плачь великъ ꙗко и по мрьтвѣмь
раби и рабынꙗ плакахѹть сꙗ гн҃а своѥго
и ꙗко отъхожааше отъ нихъ иде жена мѹжа лишающи сѧ плакаше сѧ
оц҃ь и мт҃и сн҃а своѥго плакаста сѧ ꙗко ѿлѹчаше сꙗ отъ нихъ
и тако съ плачьмь великъмь проважахѹти и
тъгда хв҃ъ воинъ ишедъ из домѹ своѥго ꙗко птица ис прѹгла истьргъши сꙗ или ꙗко сьрна отъ тенета
тако скоро текыи и доиде пещеры оноꙗ
ѥго же видѣвъше оц҃и ти въздрадоваша сѧ радостию великою
и ставъше прославиша б҃а ꙗко ѹслыша мл҃твѹ ихъ
то ѹже ѿтолѣ многыимъ приходꙗщемъ въ пещерѹ благословлениꙗ ради ѥже ѿ оц҃ь тѣхъ и дрѹзии ѿ нихъ бываахѹ чрьньци бж҃иѥю бл҃годатию
тъгда же великии никонъ и дрѹгыи чьрньць ст҃го мины манастырѧ болꙗрина тако наречемъ съвѣщавъша сѧ тако отъидоста хотꙗща особѣ сѣсти
и пришьдъша надъ море тѹ же и разлѹчиста сꙗ отъ себе ꙗкоже се апс҃ла павьлъ и варнава на проповѣданиѥ хв҃о ꙗкоже пишеть сꙗ въ дѣꙗнихъ апс҃лъ
болꙗринъ же идыи къ костꙗнтиню градѹ обрете островъ средѣ морꙗ и тѹ въсели сꙗ въ ньмь
поживе лѣта мнага трьпѧ зимѹ и гладъ и тако ѹспе съ миръмь
се же и донынѣ островъ тъ зовомъ ѥсть болꙗровъ
великыи же никонъ отъиде въ островъ тьмѹтороканьскыи и тѹ обрѣтъ мѣсто чисто близь града сѣде на немь
и бж҃иѥю бл҃гдтию въздрасте мѣсто то
и цр҃квь ст҃ыꙗ бц҃а възгради на немь
и бысть манастырь славьнъ иже и донынѣ ѥсть прикладъ имыи въ сии печерьскии манастырь
по сихъ же пакы ефремъ каженикъ ѿиде въ кѡстꙗнтинь градъ и тѹ живꙗше въ ѥдиномь манастыри
послѣже же изведенъ бысть и въ странѹ сию и поставленъ бысть митрополитъмь въ городѣ переꙗславли
се же ѹже многыими наказании предъложениѥ словѹ створихомъ
обаче отъселѣ на предълежащеѥ слово възвратимъ сꙗ къде бо се все минѹ и по ѿходѣ оц҃ь тѣхъ
тъгда же бл҃женыи оц҃ь нашь ѳеодосии поставленъ бысть презвутеръмь повелѣниѥмь прпд҃бьнааго антониꙗ
и бѣ по всꙗ дн҃и бж҃ьствьнѹю слѹжьбѹ съвьршаꙗ съ всꙗкыимь съмѣрениѥмь
бꙗше бо кротъкъ нравъмь и тихъ съмыслъмь и простъ ѹмъмь и дѹховьныꙗ всеꙗ мѹдрости испълненъ любъвь же непорочьнѹ имѣꙗ къ всеи братии
бѣ бо ѹже съвъкѹпило сꙗ братиꙗ ѧко до пѧти на десѧте
прп҃дбьныи же антонии ꙗко же бѣ обыклъ ѥдинъ жити и не трьпꙗ всꙗкого мѧтежа и мълвы затвори сꙗ въ ѥдинои келии пещеры поставивъ въ себе мѣсто братии бл҃женаго варлама сн҃а болꙗрина иѡана
и отътѹда пакы пресели сꙗ на инъ хълмъ антонии и ископавъ пещерѹ живꙗше не излазꙗ из неꙗ идеже и донынѣ чьстьноѥ тѣло ѥго лежить
тъгда же бж҃ствьныи варламъ постави надъ пещерою малѹ цр҃квицю въ имѧ ст҃ыꙗ бц҃а велꙗ да тѹ братиꙗ събирають сꙗ на бж҃ьствьноѥ словословиѥ
то ѹже всѣмъ ꙗвлено бысть мѣсто то
бѣ бо мнозѣми сѹще преже не вѣдомо
а ѥже испьрва житиѥ ихъ въ пещерѣ и ѥлико скърби и печали приꙗша тѣсноты ради мѣста того б҃ѹ ѥдиномѹ съвѣдѹщю а ѹстомъ чл҃вчьскомъ не мощьно исповѣдати
къ симъ же и ꙗдь ихъ бѣ ръжанъ хлѣбъ тъкмо ти вода
въ сѹботѹ же ти въ недѣлю сочива въкѹшахѹть
многашьды же и въ та дн҃и не обрѣтъшю сꙗ сочивѹ зелиѥ съваривъше ѥдино и то ꙗдꙗхѹ
ѥще же и рѹкама своима дѣлахѹть дѣло ово ли копытьца плетѹще и клобѹкы и ина рѹчьнаꙗ дѣла строꙗще
и тако носꙗще въ градъ продаꙗхѹ и тѣмь жито кѹпꙗхѹ
и се раздѣлꙗхѹть да къждо въ нощи свою часть измелꙗшеть на състроѥниѥ хлѣбомъ
таче по томь начатъкъ пѣнию заѹтрьнюѹмѹ творꙗахѹ
и тако пакы дѣлаахѹ рѹчьноѥ своѥ дѣло
дрѹгоици же въ оградѣ копахѹть зелиинааго ради растениꙗ дондеже бѹдꙗше годъ бж҃ствьнѹѹмѹ славословию
и тако вьси въкѹпѣ съшедъше сѧ въ цр҃квь пѣниꙗ часомъ творꙗахѹть
таче ст҃ѹю слѹжьбѹ съврьшивъше и тако въкѹсивъше мало хлѣба и пакы дѣлѣ сꙗ своѥмь къждо имꙗшеть
и тако по всꙗ дн҃и трѹдꙗще сꙗ пребывахѹть въ любъви бж҃ии
оц҃ь же нашь ѳеѡдосии съмѣренъмь съмыслъмь и послѹшанимь вьсꙗ преспѣвааше трѹдъмь и подвизаниѥмь и дѣлъмь телесьныимь
бꙗше бо и тѣлъмь бл҃гъ и крѣпъкъ
и съ поспѣшьствъмь всѣмъ слѹжаше и водѹ носꙗ и дръва из лѣса на своею плещю бъдꙗ же по всꙗ нощи въ славословлении бж҃ии
и братии же на ѡпочители сѹще бл҃женыи же възьмъ раздѣленоѥ жито и когождо часть измълъ и поставлꙗше на своѥмь мѣстѣ
дрѹгоици же овадѹ сѹщѹ многѹ и комаромъ въ нощи излѣзъ надъ пещерѹ и обнаживъ тѣло своѥ до поꙗса сꙗдꙗше прꙗдыи вълнѹ на съплетениѥ копытьцемъ и пс҃лтырь же дв҃довѹ поꙗ
отъ множьства же овада и комара все тѣло ѥго покръвено бѹдꙗше
и ꙗдꙗхѹ плъть ѥго о немь пиюще кръвь ѥго
оц҃ь же нашь пребываше не подвижимъ ни въстаꙗ ѿ мѣста того дондеже годъ бѹдꙗше ѹтрьнии
и тако преже всѣхъ обрѣташе сꙗ въ цр҃кви
и ставъ на своѥмь мѣстѣ непостѹпьнъ сы ни мꙗтыи сѧ ѹмъмь бж҃ствьноѥ славословиѥ съврьшаше
ти тако пакы и црк҃ве послѣже всѣхъ излажааше
и сего ради вьси люблꙗхѹти и зѣло и ꙗко оц҃а имѧхѹти и зѣло дивꙗще сꙗ съмѣрению ѥго и покорению
таче по сихъ бж҃ствьныи варлаамъ игѹменъ сы братии въ пещерѣ изведенъ бысть кнꙗжемь повелѣниѥмь въ манастырь ст҃го мч҃ка димитриꙗ и тѹ игѹменъмь поставленъ
тъгда же братиꙗ тѹ сѹщаꙗ въ пещерѣ събравъше сꙗ изволениѥмь всѣхъ възвѣстивъше прп҃дбьноѹмѹ антонию бл҃женааго оц҃а нашего ѳеѡдосиꙗ игѹмьнъмь себе нарекоша ꙗко и чьрньчьскѹю жизнь ѹправивъша и бж҃иꙗ извѣсто заповѣди из лиха вѣдѹща
оц҃ь же нашь ѳеодосии аще и старѣишиньство приимъ не измѣни съмѣрениꙗ своѥго правила на памѧти г҃а имѣꙗ рекъша
иже аще кто въ васъ хощеть быти старѣи бѹди всѣхъ ѹбо мьнии и всѣмъ слѹга
тѣмь же съмѣрꙗше сꙗ мьнии всѣхъ сꙗ творꙗ и всѣмъ слѹжа и собою образъ вьсѣмъ даꙗ и на дѣло преже всѣхъ исходꙗ и въ чинѹ ст҃ыꙗ литургиꙗ
и ѿтолѣ цвьтꙗше и мъножаше сꙗ мѣсто то правьдника мл҃твою
правьдьникъ бо рече ꙗко и фуникъсъ процвьтеть и ꙗко и кедръ иже въ ливанѣ ѹмножить сѧ
ѹмножахѹ бо сꙗ ѿтолѣ братиꙗ и цвьтѧше мѣсто то добрыими нравы и молитвами ихъ и инѣми бл҃гочьстивыими нравы
и многымъ отъ вельможь приходити къ немѹ бл҃свлениꙗ ради и ѿ имѣнии своихъ малѹ нѣкакѹ часть подающи имъ
пр҃пдбьныи же оц҃ь нашь иже по истинѣ земльныи ан҃глъ и нб҃сныи чл҃вкъ ѳеодосии видꙗ мѣсто скьрбьно сѹще и тѣсно и ѥще же и скѹдно при всѣмь и братии мъножащи сꙗ цр҃кви же малѣ сѹщи на съвъкѹплениѥ имъ и николиже въпаде о томь въ печаль ни поскърбе о тмь
нъ по всꙗ дн҃и братию всю ѹтѣшаꙗ ѹчаше и никакоже попечи сѧ о плътьнѣмь
но гн҃ь гласъ въспоминаше имъ гл҃ꙗ
не пьцѣте сꙗ чьто пиѥмъ или что ѣмъ или въ что облечемъ сѧ
вѣсть бо оц҃ь вашь нб҃сьныи ꙗко требѹѥть вьсꙗ си
обаче ищете цс҃рьства нб҃снаго и си вьсѧ приложать сꙗ вамъ
бл҃женыи же сице помышлꙗше
бь҃ же все на потребѹ не скѹдьно подаваше ѥмѹ
тъгда бо сии великии ѳеѡдосии обрѣтъ мѣсто чисто недалече ѿ печеры сѹще и разѹмѣвъ ꙗко довъльно ѥсть на възгражениѥ манастырꙗ и разбогатѣвъ блб҃датию бж҃иѥю и ѡградивъ сꙗ вѣрою и ѹпованиѥмь испълнивъ же сѧ дх҃а ст҃го начатъ подвизати сꙗ въселити мѣсто то
и ꙗкоже б҃ѹ помагающю ѥмѹ въ мало времꙗ възгради цр҃ькъвь на мѣстѣ томь въ имꙗ ст҃ыꙗ и преславьныꙗ бц҃а и приснод҃вца мр҃иꙗ
и оградивъ и постави келиѣ многы
и тъгда пресели сꙗ ѿ пещеры съ братиѥю на мѣсто то
въ лѣ҃т ҂ѕ҃ ф҃ о҃
и отътолѣ бж҃иѥю бл҃гдатию въздрасте мѣсто то и бысть манастырь славьнъ
се же и донынѣ ѥсть печерьскыи наричемъ иже ѿ ст҃го оц҃а нашего ѳеѡдосиꙗ съставленъ бысть
по сихъ же посла ѥдиного отъ братиꙗ въ костѧнтинь градъ къ ефремѹ скопьцю да вьсь ѹставъ стѹдиискааго манастырꙗ испьсавъ присълеть ѥмѹ
онъ же п҃рпдобьнааго оц҃а нашего повелѣнаꙗ тѹ абиѥ и створи
и всь ѹставъ манастырьскыи испьсавъ и посъла къ бл҃женомѹ оц҃ю нашемѹ ѳеѡдосию
и ѥго же приимъ оц҃ь нашь ѳеодосии повелѣ почисти предъ братию
и ѿтолѣ начатъ въ своѥмь манастыри всꙗ строити по ѹставѹ манастырꙗ стѹдиискааго ꙗкоже и донынѣ ѥсть ѹч҃никомъ ѥго сице съврьшаѥмъмъ
вьсꙗкомѹ же хотꙗщю быти чьрноризьнѹ и приходꙗщемѹ къ немѹ не ѿрѣвааше ни ѹбога ни богата нъ всꙗ приимаше съ всꙗкымь ѹсьрдиѥмь
бѣ бо и самъ въ искѹшении томь былъ ꙗкоже и выше рече сꙗ
ѥгда бо приде отъ града своѥго хотꙗ быти мнихъ ꙗкоже обьходꙗщю томѹ вьсꙗ манастырꙗ не рачахѹть бо того приꙗти богѹ тако сътворьшю на искѹшениѥ ѥмѹ
се бо си въспоминаꙗ бл҃гыи какова скьрбь бываѥть чл҃вкѹ тъгда хотꙗщюѹмѹ острѣщи сꙗ и сего ради всꙗ съ радостию приходꙗщаꙗ приимаше
нъ не тѹ абиѥ постригаше ѥго нъ повелѣваше ѥмѹ въ своѥи одежи ходити дондеже извыкнꙗше всь ѹстрои манастырьскыи
таче по сихъ облечашети и въ мьнишьскѹю одежю
и тако пакы въ всѣхъ слѹжьбахъ искѹшашети и ти тъгда остригы и оболочашети и въ мантию
дондеже пакы бѹдꙗше чьрньць искѹсьнъ житиѥмь чистъмь си ти тъгда сподобꙗшети и приꙗти ст҃ѹю скимѹ
по вьсꙗ же дн҃и ст҃ыихъ мꙗсопѹщь ст҃ыи оц҃ь нашь ѳеѡдосии ѿхожаше въ ст҃ѹю свою пещерѹ идеже и чьстьноѥ тѣло ѥго положено бысть
тѹ же затворꙗше сꙗ ѥдинъ до врьбьныꙗ недѣлꙗ
и въ пꙗтъкъ тоꙗ недѣлꙗ въ годъ вечерьнꙗѧ прихожааше къ братии
и ставъ въ двьрьхъ цр҃къвьныихъ ѹчааше вьсꙗ и ѹтѣшаꙗ подвига ради и пощениꙗ ихъ себе же недостоина творꙗ ѧкоже ни ѥдиноꙗ недѣлѣ понѣ достигнѹти противѹ трѹдомъ ихъ
многѹ же скърбь и мьчатаниѥ зълии дѹси творꙗхѹть ѥмѹ въ пещерѣ тои ѥще же и раны наносꙗще ѥмѹ ꙗкоже и о ст҃ѣмь и велицѣмь антонии пишеть сѧ
нъ ꙗвивыи сꙗ ономѹ дрьзати велꙗ тъ и семѹ невидимо съ нб҃се силѹ подасть на побѣдѹ ихъ
кто бо не почюдить сѧ ѹбо бл҃женѹѹмѹ семѹ ѥже въ такои тьмьнѣ пещерѣ пребываꙗ ѥдинъ мъножьства пълковъ невидимыхъ бѣсовъ не ѹбоꙗ сѧ нъ крѣпъко стоꙗ ꙗко храбъръ сильнъ б҃а молꙗаше и г҃а иіс х҃а на помощь себе призывающа
и тако побѣди ꙗ хв҃ою силою ꙗко къ томѹ не съмѣти имъ ни приближити сѧ ѥмь
нъ и ѥще издалеча мьчьты творꙗщемъ ѥмѹ
по вечерьниимь ѹбо пѣнии сѣдъшю ѥмѹ и хотꙗщю опочинѹти не бо николиже на ребрѣхъ своихъ лꙗжашеть нъ аще коли хотꙗщю ѥмѹ опочинѹти то сѣдъ на столѣ и тако мало посъпавъ въстанꙗше пакы на нощьноѥ пѣниѥ и поклонениѥ колѣномъ творꙗ
сѣдъшю же ѥмѹ ꙗкоже рече сꙗ и се слышааше гласъ хлопота въ пещерѣ отъ множьства бѣсовъ ꙗкоже се имъ на колесницахъ ѣдѹщемъ дрѹгыимъ же въ бѹбъны биющемъ и инѣмъ же въ сопѣли сопѹщемъ и тако всѣмъ кличющемъ ꙗко же трꙗсти сꙗ пещерѣ отъ множьства плища зълыихъ дх҃овъ
ѡц҃ь же нашь ѳеѡдосии всꙗ си слышавъ не ѹбоꙗ сꙗ дх҃ъмь ни ѹжасе сꙗ ср҃дцьмь нъ оградивъ сꙗ крьстьнымь орѹжиѥмь и въставъ начатъ пѣти псалтырь дв҃двѹ
и тѹ абиѥ многыи трѹсъ не слышимъ бывааше
таче по мл҃твѣ сѣдъшю ѥмѹ се пакы бещисльныихъ бѣсовъ гла҃с слышааше сꙗ ѧкоже и преже
и пр҃пдбьнѹѹмѹ же ѳеѡдосию ставъшю и начьнъшю оно псалъмьскоѥ пѣниѥ гла҃с онъ абиѥ ищазааше
сице же по многы дн҃и и нощи творѧхѹть ѥмѹ зълии дѹси ꙗко не дати ѥмѹ ни мало опочинѹти дондеже бл҃гтию хр҃свою побѣди ꙗ и възꙗтъ ѿ б҃а власть на нїхъ ꙗкоже отътолѣ не съмѣти имъ ни прикоснѹти сꙗ ни къ мѣстѹ томѹ идеже бл҃женыи молитвѹ творꙗше
се бо пакы бысть пакость творꙗщемъ бѣсомъ въ храмѣ идеже хлѣбы братиꙗ творꙗахѹ
овогда мѹкѹ расыпающе овогда же положеныи квасъ на състроѥниѥ хлѣбомъ разливаахѹ
и инѹ мъногѹ пакость творꙗще бѣша
тъгда же старѣи пекѹщимъ шьдъ съповѣда бл҃женѹѹмѹ ѳеѡдосию пакости нечистыихъ бѣсовъ
тоже сь ѹповаꙗ ꙗко възꙗтъ власть на нихъ ѡтъ б҃а въставъ вечеръ и иде въ храмъ тъ
и затворивъ двьри о себе тѹ же пребысть въ немь до ѹтрьнꙗѧ мл҃твы творꙗ ꙗко же отъ того часа не ꙗвити сѧ бѣсомъ на томь мѣстѣ ни пакости никоѥꙗ же творити имъ запрещениѥмь преподобьнааго и мл҃твою
имѣꙗше же обычаи сиць великыи оц҃ь нашь ѳеѡдосии ꙗкоже по всѧ нощи обиходити ѥмѹ келиѣ мниховы вьсѣ хотѧ ѹвѣдѣти когоджо ихъ како житиѥ
ѥгда бо ѹслышааше кого мл҃твѹ творѧща ти тъгда ставъ прославꙗше о немь б҃а
ѥгда же ли пакы кого слышааше бесѣдѹюща дъва ли или триѥ съшедъше сꙗ въкѹпѣ то же тѹ ѹдаривъ своею рѹкою въ двьри ти тако ѿхожааше назнаменавъ тѣмь свои приходъ
таче въ ѹтрѣи дн҃ь призъвавъ ꙗ нъ не тѹ абиѥ обличааше ихъ
нъ ꙗкоже издалеча притъчами нагонꙗ гл҃ааше къ нимъ хотꙗ ѹвѣдѣти ѥже къ богѹ тъщаниѥ ихъ
аще бо бѹдꙗше братъ льгъкъмь ср҃дцьмь и теплъ на любъвь бж҃ию то сии въскорѣ разѹмѣвъ свою винѹ падъ поклонꙗше сꙗ прощениꙗ просѧ отъ него приꙗти
аще ли бѹдꙗше пакы братъ омрачениѥ бѣсовьскымь ср҃дце покръвено имыи то сии станꙗше мьнꙗ ѧко о иномь бесѣдѹють самъ чистъ сꙗ творꙗ дондеже бл҃женыи обличашети и и епитимиѥю того ѹтвьрдꙗше и отъпѹстꙗше
и тако вьсꙗ прилѣжьно ѹчааше молити сꙗ къ г҃ѹ и не бесѣдовати ни къ комѹ же по павечерьнии молитвѣ и не преходити отъ келиѣ въ келию нъ въ своѥи келии б҃а молити ꙗкоже кто можеть и рѹкама же своима дѣлати по всꙗ дни псалмы давыдовы въ ѹстѣхъ своихъ имѹще
и сице же имъ гл҃ааше
молю вы ѹбо братиѥ
подвигнѣмъ сꙗ постъмь и мл҃твою
и попьцѣмъ сꙗ о сп҃сении дш҃ь нашиихъ
и възвратимъ сѧ отъ зълобъ нашихъ и от пѹтии лѹкавыхъ ꙗже сѹть сии любодѣꙗниꙗ татьбы и клеветы праздьнословиꙗ котеры пиꙗньство обиѣданиѥ братоненавидѣниѥ
сихъ братиѥ ѹклонимъ сѧ
сихъ възгнѹшаимъ сѧ
не осквьрнавимы си дш҃а своѥꙗ нъ поидѣмъ по пѹти гн҃ю ведѹщиимь ны въ породѹ
и възищѣмъ б҃а рыданиѥмь сльзами пощениѥмь и бъдѣниѥмь и покорениѥмь же и послѹшаниѥмь
да тако обрꙗщемъ мл҃сть отъ него
ѥще же възненавидимъ мира сего всѥгда поминающе о семь г҃а рекъшааго
аще кто не оставить оц҃а и матере и женѹ и дѣтии и селъ мене ради еуан҃глиꙗ нѣсть ми достоинъ
и пакы
обрѣтыи дш҃ю свою погѹбить ю
а погѹбивъ ю мене ради сп҃сеть ю
тѣмь же и мы братиѥ отърекъшеи сꙗ мира отъврьзѣмъ сꙗ и сѹщиихъ въ немь
възненавидимъ же всꙗкѹ неправьдѹ ѥже мьрзъкааго не сътворити
и не обратимъ сꙗ на прьвыꙗ грѣхы ꙗкоже се и пси на своꙗ бльвотины
никъто же бо рече г҃ь възложь рѹкы своѥꙗ на рало и обращь сꙗ въспꙗть ѹправленъ ѥсть въ цр҃ство небесьноѥ
како же мы ѹбѣжїмъ мѹкы бесконьчьныꙗ коньчавающе времꙗ житиꙗ сего въ лѣности а не имѹще покаꙗниꙗ
лѣпо бо намъ ѥсть нарекъшемъ сѧ чьрньцемъ то по вьсꙗ дн҃и каꙗти сꙗ грѣхъ своихъ
покаꙗниѥ бо ѥсть пѹть приводꙗ къ цр҃ствѹ
покаꙗниѥ ѥсть ключь цесарьст҃виꙗ
бес того бо неѹдобь вълѣсти никомѹ же
покаꙗниѥ ѥсть пѹть въводꙗ въ породѹ
того пѹти братиѥ дрьжимъ сѧ
на томь пригвоздимъ плеснѣ и стопы
къ томѹ бо пѹти не приближаѥть сꙗ змии лѹкавыи
того бо пѹти шьствиꙗ сѹть прискърбьна
а послѣдь радованьна
тѣмь же братиѥ подвигнѣмъ сꙗ преже дн҃и оного да полѹчимъ бл҃гаꙗ она
избѣгнѣмъ же всѣхъ хотꙗщихъ быти на неродивыихъ и не въ покаꙗнии живѹщиихъ
ст҃ыи ѹбо си наставьникъ сице творꙗаше къ симъ и ѹчааше вьсю братию
ѡни же ꙗко землꙗ жажющиꙗ воды тако приимаахѹ словеса ѥго приносꙗще трѹдовъ своихъ плоды къ господѹ овъ съто овъ же ѯ҃
и бѣ видѣти на земли чл҃вкы житиѥмь акы анг҃лъмь тъчьны
и манастырь тъ подъбьнъ нб҃си
и въ немь блаж҃еныи оц҃ь нашь ѳеѡдосии паче сл҃нца въсиꙗвъ добрыими дѣлы ꙗко же се ꙗви сꙗ игѹменѹ манастырꙗ ст҃го архистратига михаила софронию же именьмь
ѣдѹщю бо ѥмѹ въ манастырь свои нощи же сѹщи тѣмь же и се видѣ свѣтъ надъ манастырьмь тъкъмо бл҃женаго оц҃а нашего ѳеѡдосиꙗ
и ꙗко же чюдꙗ сꙗ ѥмѹ славꙗаше бога глаголꙗ
о колико бл҃гостынꙗ твоѥꙗ ги҃
ꙗко показалъ ѥси такъ свѣтильникъ въ мѣстѣ семь прп҃дбьнааго сего мѹжа иже тако свѣтѧ сѧ просвѣти манастырь свои
сице же ини мнози вїдѣвъше се многашьды сповѣдахѹ се
тѣмь же ѹбо слышаще кнꙗзи и болꙗре доброѥ ихъ житиѥ прихожаахѹ къ великѹѹмѹ ѳеѡдосию исповѣдающе томѹ грѣхы своꙗ иже великѹ пользѹ приимъше бо ѿ того отъхожаахѹ
ти тако пакы приношаахѹ ѥмѹ нѣчьто мало отъ имѣнии своихъ на ѹтѣшениѥ братии на състроѥниѥ манастырю своѥмѹ
дрѹзии же и села въдаваюче на попечениѥ имъ
наипаче же зѣло люблꙗаше блж҃енааго хо҃любивыи кнꙗзь изѧславъ предьржаи тъгда столъ оц҃а своѥго и часто же и призывааше къ собѣ
мъножицею же и самъ прихожааше к немѹ и тако дх҃овьныихъ тѣхъ словесъ насыщаше сѧ и отъхожааше
ꙗкоже отътолѣ тако богъ възвеличаше мѣсто то ѹмножаꙗ вьсѣхъ бл҃гыихъ въ немь молитвами въгодьника своѥго
оц҃ь же нашь ѳеѡдосии бѣаше сице запретилъ вратарю да по отъѣдении обѣда не ѡтврьзаѥть вратъ никомѹже и никтоже пакы да не въходить въ манастырь дондеже бѹдꙗше годъ вечерьнии ꙗко да полѹдьнию сѹщю почиють братиꙗ нощьныихъ ради мл҃твъ и ѹтрьнꙗго пѣниꙗ
и въ ѥдинъ дн҃ь полѹдн҃ию сѹщѹ прииде по обычаю хо҃любьць изꙗславъ съ малъмь отрокъ
ѥгда хотꙗше поѣхати къ бл҃женѹѹмѹ тъгда распѹстꙗше всꙗ болꙗры въ домы своꙗ нъ тъкмо съ шестию или съ пꙗтию отрокъ прихожааше къ немѹ
се же ꙗко рѣкъхъ приѣхавъ и съсѣде съ конꙗ
ни бо николи же ѣха на дворъ манастырьскыи
и пристѹпивъ къ вратомъ повелѣ отъврьсти вънити хотꙗ
онъ же отъвѣща ѥмѹ ꙗко повелѣниѥ ѥсть великааго оц҃а не отъврьзати вратъ никомѹже дондеже годъ вечерьнии бѹдеть
таче пакы хо҃любьць възвѣщаꙗ ѥмѹ да ѹвѣсть къто ѥсть и гл҃аше
се бо азъ ѥсмь
и мнѣ отъврьзи врата ѥдиномѹ
онъ же не вѣдыи ꙗко кнꙗзь ѥсть отъвѣщавааше ѥмѹ сице
рѣхъ ти ꙗко повелѣно ми ѥсть отъ игѹмена ꙗко
аще и кнꙗзь приидеть не отъврьзи вратъ
то ѹже аще хощеши потрьпи мало дондеже годъ бѹдеть вечерьнии
онъ же отъвѣща ꙗко
азъ ѥсмь кнꙗзь
то и ли мнѣ не отъврьзеши
тъгда изникъ видѣтъ и познавъ кнꙗзꙗ ѥго сѹща и въ страсѣ бывъ не отъврьзе вратъ нъ бл҃женѹѹмѹ съповѣдатъ тече ономѹ же стоꙗщю предъ враты и тьрпꙗщю о семь подражающю ст҃го и вьрховьнꙗаго ап҃сла петра
изведенѹ бо бывъшю томѹ анг҃лъмь ис тьмьницѣ и пришьдъшю ѥмѹ къ домѹ идеже бѣша ѹченици ѥго и тълкънѹвъшю ѥмѹ въ врата и се рабыни изникнѹвъши видѣ петра стоꙗща
и ѿ радости же не ѿврьзе воротъ нъ текъши повѣда ѹченикомъ приходъ ѥго
тако же и сь ѿ страха не ѿврьзе вратъ нъ скоро текъ повѣда блаженѹѹмѹ хо҃любьца
таче блаженыи ишедъ и видѣвъ кнꙗзѧ и поклони сꙗ ѥмѹ
и по сихъ начатъ гл҃ати ѥмѹ хо҃любьць
ѡ како ѡч҃е запрещениѥ твоѥ ѥже гл҃ть чьрноризьць сии ꙗко аще и кнꙗзь приидеть не пѹстити ѥго
блж҃еныи же ѿвѣща
сего ради гл҃ють вл҃дко бл҃гыи повелѣниѥ то ꙗкоже да въ годъ полѹдьньныи не исходꙗть братиꙗ из манастырꙗ нъ починѹть въ то времꙗ нощьнааго ради славословиꙗ
твоѥ же богмь подвижьноѥ тъщаниѥ къ ст҃ѣи влд҃чци нашеи бци҃ блг҃о и дш҃и твоѥи на ѹспѣхъ
и мы же вельми радѹѥмъ сꙗ о прихожении твоѥмь
таче по сихъ шедъшема има въ цр҃квь и сътворивъ мл҃твѹ сѣдоста
ти тако холюбивыи кнꙗзь насыщаше сꙗ медоточьныихъ тѣхъ словесъ и иже исхожаахѹ ѿ ѹстъ прп҃дбьнааго оц҃а нашего ѳеѡдосиꙗ
и великѹ пользѹ приимъ отъ него иде въ домъ свои славꙗ б҃а
и ѿ того дн҃е большиими начатъ любити и
и тако имѧше ѥго ꙗко ѥдиного отъ прьвыихъ ст҃ыихъ оц҃ь
и вельми послѹшааше ѥго
и творꙗаше всꙗ повелѣнаꙗ ѥмѹ отъ великааго оц҃а нашего ѳеѡдосиꙗ
бж҃ствьныи же варламии сн҃ъ иоана болꙗрина игѹменъ же манастырꙗ ст҃го мч҃ка дьмитриꙗ иже възгради хо҃любивыи кнꙗзь изꙗславъ иде въ ст҃ыи градъ иерѹсалимъ
таче походивъ ст҃аꙗ та мѣста възврати сꙗ въ свои манастырь
и пакы по времени нѣкоторѣмь иде въ костꙗнтинь градъ
и тѹ тако же походи всꙗ манастырꙗ
и искѹпивъ ѥже на пользѹ манастырю своѥмѹ и тако поиде на конихъ въ странѹ свою
идыи же пѹтьмь и ѹже въ странахъ своихъ си въпаде въ недѹгъ лютъ
таче ꙗко доиде града володимирꙗ въниде въ манастырь тѹ сѹщии близъ города иже наричюти и ст҃аꙗ гора
тѹ же ѹсъпе съ миръмь и житию коньць приꙗтъ
и заповѣдавъ сѹщиимъ с нимь да доправꙗть тѣло ѥго въ манастырь ст҃ааго и блж҃енааго оц҃а нашего ѳеѡдосиꙗ и тѹ положать ѥ
и всꙗ сѹщаꙗ ѧже бѣ искѹпилъ въ костꙗнтини градѣ иконы и ино ѥже на потребѹ повелѣвъ тѹда иде же самъ
тѹ же и то повелѣ въдати бл҃женѹѹмѹ ꙗкоже заповѣда имъ
ти тако донесъше тѣло ѥго положиша ѥ въ манастыри бл҃женаго и прп҃добьнааго оц҃а нашего ѳеодосиꙗ на деснѣи странѣ цр҃кве идеже и донѣ ѥсть гробъ ѥго
тъгда же хо҃любивыи кнꙗзь ѿ манастырꙗ великааго оц҃а нашего ѳеодосиꙗ избьравъ ѥдиного отъ братиꙗ иже въ чьрньчьскѣмь житии просиꙗвъша исаию наричемааго того же изведъ игѹмена постави въ манастыри своѥмь ѹ ст҃ааго мч҃нка димитриꙗ иже и послѣже добрыхъ ради нравъ ѥго поставленъ бысть епискѹпъмь ростовѹ городѹ
тъгда же великии никонъ ѹмьръшю ростиславѹ кнꙗзю острова того ѹмоленъ бысть отъ людии тѣхъ преити къ cт҃ославѹ кнꙗзю и молити и да пѹстить къ нимъ сн҃а своѥго да сꙗдеть на столѣ томь
таче ꙗко и пришьдъ прииде въ манастырь блж҃енааго оц҃а нашего ѳеѡдосиꙗ
и ѧко видѣста дрѹгъ дрѹга падъша оба въкѹпѣ поклониста сꙗ
и тако пакы охописта сꙗ
и надълзѣ плакаста сꙗ ꙗко же много времꙗ не видѣвъша сꙗ
по сихъ же молꙗшети и сты҃и ѳеодосии не отьлѹчити сꙗ ѥмѹ ѿ него дондеже ѥста въ плъти
тъгда же велїкии никонъ обѣща сѧ ѥмѹ гл҃ꙗ ꙗкоже
тъкмо дошьдъ тамо и манастырь свои обрꙗдивъ и тѹ абиѥ възвращѹ сꙗ въспꙗть
ꙗкоже и сътвори
дошьдъ бо съ кнꙗзьмь глѣбъмь острова того и ономѹ сѣдъшю на столѣ въ градѣ томь никонъ же възвороти сꙗ въспꙗть
таче пришедъ въ манастырь великааго оц҃а нашего ѳеодосиꙗ и вьсꙗ своꙗ бл҃гаꙗ предавъ блж҃енѹѹмѹ самъ же бѣ съ всꙗкою радостию покарꙗѧ сꙗ ѥмѹ
зѣло же люблꙗшети и богодъхновеныи ѳеѡдосии
ꙗко оц҃а ѥго себе имѣꙗшеть
тѣмь же аще и коли къде отъходꙗ порѹчаше томѹ братию и ѥже тѣхъ съблюдати же и поѹчати ꙗкоже старѣишю томѹ сѹщю всѣхъ
и ѥгда же пакы самъ поѹчаше братию въ цьркъви дѹховьныими ѥго словесы и повелѣвааше пакы великѹѹмѹ никонѹ ꙗко
се ис кънигъ почитающе поѹчениѥ творите братии
таче и пакы преподобьнѹѹмѹ оц҃ю нашемѹ стефанѹ еѯиархѹ тъ тъгда сѹщю
послѣже же игѹменѹ сѹщѹ того манастырꙗ по съмрьти блаженааго ѳеѡдосиꙗ
таче по томь епискѹпѹ въ володимирьскѹю оболость
се же и и о сихъ съповѣдахъ
таче на послѣдъцѣ ѡ единомь блаженѣмь оц҃и ѳеодосии словеси поидѹ и ꙗже о немь достоина своꙗ ѥмѹ исправлениꙗ бж҃иѥю благодатию исповѣдаꙗ свѣтила просвѣщенааго оц҃а нашего ѳеодосиꙗ
бѣаше бо по истинѣ чловѣкъ бж҃ии свѣтило въ вьсемь мирѣ видимоѥ и просиꙗвъшеѥ въ всемь чьрноризьцемъ съмѣренъмь съмыслъмь и послѹшаниѥмь и прочиими трѹды подвизаꙗ сꙗ дѣлаꙗ по всꙗ дн҃и не дада рѹкама своима ни ногама покоꙗ
ѥще же въ пещьницю часто исхожааше
и съ пекѹщими веселꙗше сꙗ дх҃ъмь
тѣсто мѣшааше и хлѣбы пека
бѣаше бо и преже рѣхъ крѣпъкъ тѣлъмь и сильнъ
вьсꙗ же стражющаꙗ бѣ ѹча и ѹкрѣплꙗꙗ и ѹтѣшаꙗ никако же не раслабѣти въ дѣлѣхъ своихъ
и сице же гл҃аше имъ
нѣ҃с лѣпо намъ братиѥ мьнихомъ сѹщемъ и ѿвьрьгъшемъ сѧ мирьскыихъ събьраниѥ пакы творити имѣнию въ келию свою
како же можемъ молитвѹ чистѹ приносити къ б҃ѹ съкровища имѣнию дьрьжаще въ келии своѥи
о семь слыша г҃а рекѹща ꙗко
иде съкровища ваша тѹ и сьрьдьцѧ ваша
и пакы ѡ събирающиихъ
безѹмьне въ сию нощь дш҃ю твою изьмѹ а ꙗже събьра комѹ бѹдѹть
тѣмь же братиѥ довъльни бѹдѣмъ о ѹставьныихъ одежахъ нашихъ и о брашьнѣ прѣдъложенѣмь на трѧпезьници ѿ келарѧ а въ келии ѿ сицевыихъ не имѹще ничьтоже
да тако съ вьсѧкыимь ѹсьрьдиѥмь и вьсею мыслию мл҃твѹ свою чистѹ приносимъ къ бѹ
и се же и ина многа ѹвѣщавааше ꙗ съ вьсѧкыимь съмѣрениѥмь
и съ сльзами ѹчаше вьсѧ
не бо николиже бѣ напраснъ ни гнѣвьливъ ни ꙗръ очима нъ милосьръдъ и тихъ и милость имѣꙗ къ вьсѣмъ
тѣмь же и аще къто ѿ ст҃ааго стада раслабѣлъ бѣ срд҃цьмь ѿидѧше ѿ манастырѧ то же блаженыи ѥго ради въ велицѣ печали и скърби бѹдѧше и молѧ сѧ къ б҃ѹ да бы ѿблѹдивъшее сѧ овьча ѿ стада ѥго възвратилъ въспѧть
и тако же по вьсѧ дьни прѣбываше плача и молѧ б҃а ѥго ради донъдеже братъ тъ възвратѧше сѧ въспѧть
тоже того блаженыи съ радостию приимъ ѹчаше и никако же раслабѣти вражиꙗми къзньми ни попѹстити имъ на сѧ нъ крѣпѣ стати
се бо гл҃ааше ꙗко не мѹжьскыꙗ есть дш҃а ѥже раслабѣти печальныими сими напастьми
си и ина многа гла҃въ ѹтѣшивъ того ѿпѹстѧаше въ келию ѥго съ миръмь
бѣ же тѹ ѥдинъ братъ слабъ сы иже и часто ѿбѣгаше ѿ блаженаго манастырѧ
и ѥгда пакы приидѧше тоже блаженыи съ радостию ѥго приимаше
гл҃аше бо ꙗко не имать бо ѥго оставити тако да кромѣ манастырѧ сего съконьчаѥть сѧ
се бо аще и многашьды ѿходѧ ѥсть ѿ насъ нъ сь имать въ манастыри семь коньць житию приꙗти
и молѧше сѧ плачьмь б҃а о нѥмь просѧ тьрьпѣниꙗ ѥмѹ
таче по мнозѣмь исхожении ѥмѹ приде ѥдиною къ манастырю молѧ сѧ великомѹ ѳеѡдосию да бы приꙗтъ былъ
тоже иже по истинѣ мл҃стивыи и ꙗко овьча ѿ заблѹжениꙗ пришьдъшеѥ тако того съ радостию приꙗтъ и причьте къ стадѹ своемȣ
тъгда же чьрьноризьць тъ иже бѣ своима рѹкама дѣлаꙗ сътѧжалъ имѣниꙗ мало
бѣ бо платьна дѣлаꙗ
сиꙗ принесъ прѣдъ блаженыимь положи
тоже ст҃ыи гл҃а ѥмѹ
аще хощеши чьрноризьць съвьрьшенъ быти възьмъ сиꙗ ꙗко ѡслѹшаниꙗ дѣло ѥсть въвьрьзи въ пещь горѹщѹ
онъ же иже теплъ сыи на вѣрѹ несъ по повелѣнию блаженаго въвьрьже въ пещь
и тако изгорѣ
самъ же ѿтолѣ живѧше въ манастыри томь прочаꙗ дн҃и своꙗ проводѧ
и тако тѹ по проречению блаженаго ѹсъпе съ миръмь
сицева ти бѣ любы блаженаго
и сицево мл҃срьдиѥ къ ѹченикомъ своимъ имѧше да бы ни ѥдинъ ѿ стада ѥго ѿлѹчилъ сѧ нъ вьсѧ въкѹпѣ ꙗко пастѹхъ добрыи пакы пасѧше ѹча и ѹтѣшаꙗ и словесы ѹвѣщаваꙗ дш҃а ихъ
къръмлꙗше и напаꙗꙗ не престаꙗше
тѣмь же и мъногы на божии разѹмъ наводѧше и къ нб҃сьномѹ цр҃ствию направлѧше
нъ се пакы на прокое ѿселѣ съповѣданиѥ оц҃ѧ нашего ѳеѡдосиꙗ поидемъ
се бо въ ѥдинъ ѿ дн҃ии приде келарь къ семѹ блаженомѹ гл҃ꙗ ꙗко
въ сии дн҃ь не имамъ чьто прѣдъложити на ꙗдь
се бо ни съварити чьто имамъ
гл҃а томѹ блаженыи
иди
потьрьпи мало молѧ б҃а
некъли тъ попечеть сѧ нами
аще ли же то да съваривъше пьшеницу ти тѹ съмѧтъ съ медъмь прѣдъставиши а трѧпезѣ братии а ѣдѧть
ѡбаче же надѣю сѧ на б҃а иже въ пѹстыни людьмъ непокоривыимъ хлѣбъ нб҃сьныи ѡдъжди и источи крастѣли
тъ и намъ дн҃ьс мощьнъ ѥсть пищю подати
то слышавъ келарь ѿиде
и блаженыи молѧше б҃а о сихъ
и се прѣже реченыи ѡнъ болꙗринъ б҃ѹ ѥмѹ възложьшю на ѹмъ се бо напълнивъ три возы брашьна хлѣбъ и сыръ и рыбъ сочиво же и пьшено ѥще же и медъ и то посъла къ блаженомѹ въ манастырь
и ѥже видѣвъ блаженыи прослави б҃а
и гл҃а келарю
видиши ли брате ѳеѡдоре ꙗко не имать насъ б҃ъ оставити аще надѣемъ сѧ на нь вьсѣмь ср҃дцьмь
нъ иди и сътвори обѣдъ братии великъ въ сии дн҃ь
се бо посѣщениѥ би҃ѥ ѥсть
и тако блаженыи възвесели сѧ съ братиѥю на обѣдѣ веселиемь дх҃овьныимь
бѣ ж амъ ѣда хлѣбъ сѹхъ зелиѥ варено без масла и водѹ пиꙗ
се же ѣдь его бѣ вьсегда
и николиже ѥго бѣ видѣти дрѧхла или съньзъша сѧ на обѣдѣ сѣдѧща съ братиѥю нъ вьсегда весело лице имѹща
и бл҃годатию бж҃иѥю бѣ ѹтѣшаꙗ сѧ
къ семѹ же блаженомѹ нѣколи приведоша разбоиникы съвѧзаны ихъ же бѣша ꙗли въ ѥдиномь селѣ манастырьскѣ хотѧща красти
блаженыи же видѣвъ ꙗ съвѧзаны и въ такои скърби сѹща съжали си зѣло
и просльзивъ сѧ повелѣ раздрѣшити ꙗ и дати же тѣмъ ѣсти и пити
и тако пакы тѣхъ ѹчаше мъного ѥже никого же прѣобидѣти и никомѹ же зъла сътворити
подасть же тѣмъ ѿ имѣниꙗ довъльноѥ ѥже на потрѣбѹ
и тако тѣхъ съ миръмъ ѿпѹсти славѧща б҃а ꙗкоже ѿтолѣ тѣмъ ѹмилити сѧ и никомѹ же зъла сътворити нъ своими дѣлы довъльномъ быти
таково бо бѣ мл҃срдиѥ великааго оц҃ѧ нашего ѳеодосиꙗ
аще бо видѧше нища или ѹбога въ скърьби сѹща и въ одежи хѹдѣ жалѧаше си ѥго ради и вельми тѹжаше о семь и съ плачьмь того миновааше
и сего ради сътвори дворъ близь манастырѧ своѥго
и цр҃квь възгради въ нѥмь ст҃ааго пьрьвом҃чнка стефана
тѹ же повелѣ прѣбывати нищимъ и слѣпыимъ и хромыимъ и трѹдоватыимъ
и ѿ манастырѧ подавааше имъ ѥже на потрѣбѹ
и ѿ вьсего сѹщаго манастырьскааго десѧтѹю часть даꙗше имъ
и ѥще же и по вьсѧ сѹботы посылаше въ потребѹ возъ хлѣбъ сѹщиимъ въ ѹзахъ
въ ѥдинъ же ѿ д҃нии приде къ прп҃дбьнѹмѹ ѳеѡдосию прозвутеръ ѿ града просѧ вина на слѹжьбѹ ст҃ыꙗ литурьгиꙗ
и тѹ абиѥ блаженыи призъвавъ строителꙗ цр҃квьнаго повелѣ налиꙗти вина юже ношаше викию и дати ѥмѹ
онъ же гл҃а ꙗко
мало имамъ вина ѥже тъкъмо довълѣѥть на г҃ или д҃ дн҃и ст҃ѣи литурьгии
блаженыи же ѿвѣща ѥмѹ
излѣи вьсе чл҃вкѹ семѹ
и нами бъ҃ да попечеть сѧ
онъ же ѿшьдъ и прѣобидѣвъ ст҃ааго повелѣниꙗ вълиꙗ ѥмѹ въ викию мало вина
ѡставивъ на ѹтриꙗ цр҃къвьнѣи слѹжьбѣ прозвутеръ же несъ ѥже мало ѥмѹ въда показа блаженомȣ ѳеѡдосию
и пакы призъвавъ пономонарѧ гл҃а ѥмѹ
рѣхъ ти
излѣи вьсе
и о ѹтрѣишьниимь дьне не пьци сѧ
не бо имать б҃ъ ѡставити цр҃кве сеꙗ въ ѹтрии дн҃ь бе слѹжьбы
нъ се въ сии дн҃ь подасть намъ вина до избытъка
тъгда же шьдъ пономонарь излиꙗ вьсе вино прозвутерови
и тако и отъпѹсти
таче по ѿѣдении къ вечерѹ сѣдѧщемъ имъ и се по проречению блаженаго привезоша г҃ возы пълъны сѹще къръчагъ съ винъмь ихъже посъла жена нѣкаꙗ иже бѣ прѣдьрьжащи вьсѧ въ домȣ бл҃говѣрьнааго кнѧзѧ вьсеволода
си же видѣвъ парамонарь прослави б҃а чюдѧ сѧ проповѣданию блаженаго ѳеѡдосиꙗ ѥже ꙗкоже рече
въ сии дн҃ь вина до избытъка б҃ь подасть намъ
тако же и бысть
бывъшю же нѣколи дн҃и ст҃аго и великаго димитриꙗ въ нь же ха҃ ради мч҃нию коньць приꙗтъ пр҃пдбьномѹ же ѳеодосию съ братиѥю идȣщȣ вь манастырь ст҃аго димитриꙗ и се принесоша ѥмѹ хлѣбьцѣ нѣ ѿ кыихъ зѣло чисты ихъ же повелѣ келарю прѣдъложити на ꙗдь оставъшии тѹ братии
и тоже онъ прѣслѹшавъ сѧ того помысли въ себѣ гл҃ꙗ ꙗко
въ ѹтрѣи дн҃ь пришьдъши вьсеи братии прѣдъложю сиꙗ хлѣбы на ѣдь имъ
нынѣ же манастырьскыи хлѣбъ и да прѣдъложю сеи братии
ꙗкоже помысли такоже и сътвори
и въ ѹтрѣи дн҃ь сѣдъшемъ имъ на обѣдѣ хлѣбомъ же тѣмъ издрѣзаномъ сѹщемъ таче блаженыи прѣзьрѣвъ и видѣ хлебы такы сѹща
и пригласивъ келарѧ въпрашаше ѥго ѿкѹдѹ си сѹть хлѣби
онъ же ѿвѣщева ꙗко
вьчера принесени сѹть
нъ сего ради вьчера малѹ сѹщю братии помыслихъ въ сии дн҃ь вьсеи братии прѣдъложити на ꙗдь
тъгда же блаженыи гл҃а ѥмѹ
лѣпо бѣ не пещи сѧ ѡ приходѧщимь дн҃и нъ по повелѣнию моѥмѹ сътворити
и нынѣ бы г҃ь нашь и присно печеть сѧ нами большими попеклъ сѧ и подалъ намъ ѥже на потрѣбѹ
таче повелѣ ѥдиномѹ ѿ братиѣ събьрати въ кошь ѹкрѹхы ты и несъше посрѣдѣ рѣкы въсыпати ѣ
ѡного же епитимиѥю ѹтвьрьди ꙗкоже прѣслѹшание сътворьша
сицимь же образъмь творѧаше ѥже аще слышаше коѥ дѣло творимо бл҃гословлению пьрвоѥ не възѧтѹ бывъшю
не бо хотѧаше да ст҃оѥ стадо того таковааго брашьна въкѹсити ѥже не бл҃гословлениѥмь сътворено и ѿ прѣслѹшаниꙗ сѹще
нъ се ꙗко вражию часть сѹщю повелѣваше ѡвъгда въ пещь горѹщю въмѣтати овъгда же въ рѣчьныꙗ стрѹꙗ въврѣщи
се же ꙗкоже по съмьрьти блаженаго оц҃ѧ нашего ѳеодосиꙗ сицева нѣкака ѿ прѣслѹшаниꙗ вещь бы҃с
ѥже аще нѣсть лѣпо сьде съповѣдати ѥꙗ имьже на въспомѧновениѥ того приидохомъ и семѹ подобьно слово къ словѹ приложимъ
се бо по изъгнании ѥже ѿ манастырѧ пр҃пдбьнааго нашего игѹмена стефана и великомѹ икономѹ игѹменьство прѣимъшю приспѣвъшемъ же дн҃ьмъ ст҃ааго и великаго поста и въ а҃.вѹю недѣлю таковаго въздьрьжаниꙗ и ꙗко добрыимъ подвижьникомъ потрѹдивъшемъ сѧ въ тѹ нед҃ѣл тѣмь же ѹставлѥно бы҃с пр҃пдбьныимь оц҃ьмь нашимь ѳеодосиѥмь въ пѧ҃ткъ тоꙗ не҃длꙗ да бывають имъ хлѣби чисти зѣло
дрѹзии же ѿ нихъ съ медъмь и съ макъмь творени
тоже тако повелѣвъшȣ никонѹ по обычаю творити келарю ѡнъ же прѣслѹшанию творѧ сълъга рекыи ꙗко
мȣкы не имамъ на сътворениѥ такыимъ хлѣбомъ
нъ обаче б҃ъ не прѣзьрѣ трѹда и мл҃твы пр҃пдбьныихъ своихъ и да пакы не разорить сѧ ѹставленоѥ божьствьныимь ѳеодосиѥмь
се бо по ст҃ѣи литурьгии идѹщемъ тѣмъ на постьныꙗ ты обѣды се ѿнюдѹ же бѣ не начаꙗти сѧ тоже тако ти привезоша возъ таковыихъ хлѣбъ
ѥже видѣвъше братиꙗ прославиша б҃а чюдѧще сѧ како присно бъ҃ печеть сѧ нми подаваꙗ вьсѧ имъ ѥже на потрѣбѹ мл҃твами пр҃пдбьнааго имъ оц҃ѧ и наставьника ѳеодосиѧ
таже по дъвоꙗ дн҃ью повелѣвъшю келарю да по обычаю хлѣбы братии испекѹтъ въ мѹцѣ тои ѥꙗже бѣ прѣже реклъ не имамъ тоже пекѹщиимъ готовѧщемъ и тѣсто мѣсѧщемъ и пакы имъ лѣющемъ ѹкропъ въ нѥ и се обрѣте сѧ тѹ жаба ꙗкоже тои варенѣ быти въ таковѣи водѣ
и такоже то тѣмъ осквьрьни иже ѿ прѣслѹшаниꙗ твореное дѣло
б҃ѹ сице извольшю на съблюдение ст҃го стада иже и таковъ подвигъ сътворьше въ ст҃ѹю тѹ не҃длю то же да не таковыихъ хлѣбъ въкѹсѧть
нъ се ꙗко вражию часть сѹщю гадъмь осквьрьни сию б҃ъ ꙗкоже на показаниѥ томѹ быти ѥже о семь
да не зазьрить ми никътоже ѿ васъ ꙗко сии сьде въписахъ и прѣсѣчениѥ словѹ сътворихъ
се бо сего ради си въписахъ да разѹмѣѥте ꙗко нѣсть лѣпо намъ ни въ чемь же ослѹшати сѧ наставьника игѹмена своего вѣдѹще ꙗко аще чьто ѹтаимъ ѿ нѥго нъ ѿ б҃а нѣсть потаѥно ничьтоже
и тъ имать въскорѣ мьсть сътворити о нѥмь ѥгоже постави намъ старѣишинѹ и пастѹха ꙗко да вьси послѹшають ѥго и по повелѣнию его вьсѧ сътворимъ
обаче же ѹже на пьрьвое съповѣданиѥ възвратимъ сѧ ꙗже о блаженѣмь ѳеодосии исповѣдающе
се бо приспѣвъшю нѣколи праздьникѹ ѹсъпениꙗ прѣс҃тыꙗ бц҃ѧ бѣша же и цр҃кви творѧще праздьникъ въ тъ дн҃ь
маслѹ же не сѹщю дрѣвѧномѹ въ кандила на вълиꙗниѥ въ тъ дн҃ь помысли строитель цр҃квьныи въ сѣмени льнѧнѣмь избии масла и то вълиꙗвъше въ кандила въжещи
и въпросивъ о томь блаженаго ѳеѡдосиꙗ и ѡномѹ повелѣвъшю сътворити тако ꙗкоже помысли и ѥгда въсхотѣ лиꙗти въ кандило масло то и се видѣ мышь въпадъшю въ нѥ мьрътвѹ плавающѹ въ нѥмь
таче скоро шьдъ съповѣда блаженомѹ гл҃ꙗ ꙗко
съ вьсѧкыимь ѹтвьрьженеѥмь бѣхъ покрылъ съсѹдъ тъ съ маслъмь
и не вѣдѣ ѿкѹдȣ вълѣзе гадъ тъ и ѹтопе
тоже блаженыи помысли ꙗко бж҃иѥ ѥсть съмотрениѥ се
похѹливъ же своѥ невѣрьство гл҃а томѹ
лѣпо бы на ате надежю имѣ ъ бѹ҃ ѹповающе ꙗко мощьнъ ѥсть подати намъ на потрѣбѹ ѥгоже хощемъ а не тако невѣрьствовавъше сътворити ѥгоже не бѣ лѣпо
нъ иди и пролѣи масло то на землю
и мало потьрьпимъ молѧще б҃а
и тъ имать намъ дати въ сии дн҃ь до избытька дрѣвѧнаго масла
таче ѹже бывъшю годѹ вечерьнюмѹ и се нѣкъто ѿ богатыихъ принесе къръчагѹ великѹ зѣло пълънѹ масла дрѣвѧнааго
юже видѣвъ блаженыи прослави б҃а ꙗко та въскорѣ ѹслыша мл҃твѹ ихъ
и тако налиꙗша кандила вьсѧ
и избы сѧ ѥго большаꙗ часть
и тако сътвориша на ѹтрѣи дн҃ь праздьникъ свѣтьлъ ст҃ыꙗ бц҃ѧ
бол҃юбивыи же кънѧзь изѧславъ иже по истинѣ бѣ теплъ на вѣрѹ ꙗже къ г҃ѹ нашемѹ іс҃у х҃ къ прѣст҃ѣи мт҃ри ѥ же послѣже положи дш҃ю свою за брата своѥго по гн҃ю гласѹ сь любъвь имѣꙗ ꙗкоже рече сѧ не простѹ къ оц҃ю нашемѹ ѳеѡдосию и часто приходѧ къ немȣ и дх҃овьныихъ тѣхъ словесъ насыщаꙗ сѧ ѿ нѥго
и тако въ ѥдинъ ѿ дн҃ии пришьдъшю томѹ и въ ц҃ркви сѣдѧщема има на божьствьнѣи тои бесѣдѣ и годъ бы҃с вечерьнии
тако же сии хо҃любьць обрѣте сѧ тѹ сь блаженыимь и съ чьстьною братиѥю на вечерьниимь славословии
и абиѥ б҃жиѥю волѥю дъждю великѹ лѣющю сѧ блаженыи же видѣвъ тако належаниѥ дъждю призъвавъ же келарѧ гл҃а ѥмѹ
да приготовиши на вечерю брашьна на ꙗдь кънѧзю
тъгда же пристѹпи къ нѥмѹ ключарь гл҃ꙗ
г҃и оч҃е медѹ не имамъ ѥже на потрѣбѹ пити кънѧзю и сѹщиимъ съ нимь
гл҃а томѹ блаженыи
ни ли мало имаши
ѿвѣща онъ
еи оч҃е ꙗко ни мало не имамъ
бѣаша бо ꙗкоже рече ѡпроворотилъ таковыи съсѹдъ тъщь и ниць положилъ
гл҃а томѹ пакы блаженыи
иди и съмотри истѣѥ еда остало сѧ или мало чьто ѿ нѥго бѹдеть
онъ же ѿвѣщаваше рекыи
ими ми вѣрѹ оч҃е ꙗко и съсѹдъ тъ въ немьже бѣ таковоѥ пиво опровратихъ и тако ниць положихъ
тоже блаженыи иже по истинѣ испълънѥнъ дх҃овьныꙗ бл҃годѣти гл҃а томѹ сь
иди по гл҃ѹ моѥмѹ
и въ имѧ г҃а нашего іс҃у ха҃ обрѧщеши медъ въ съсѹдѣ томь
онъ же вѣрѹ имъ блаженомѹ ѿиде
и пришьдъ въ храмъ и по словеси ст҃ааго оц҃ѧ нашего ѳеѡдосиꙗ обрѣте бъчьвь тѹ правѣ положенѹ и пълънѹ сѹщю медѹ
въ страсѣ же бывъ и въскорѣ шьдъ съповѣда блаженомѹ бывъшеѥ
гл҃а томѹ блаженыи
мълъчи чадо и не рьци никомѹже о томь слова
нъ иди и носи ѥлико ти на трѣбѹ кънѧзю и сѹщиимъ съ нимь
ѥще же и братии подаи ѿ нѥго да пиють
се бо бл҃гословлѥниѥ б҃иѥ ѥсть
таче пакы дъждю прѣставъшю ѿиде х҃олюбьць въ домъ свои
бысть же тако бл҃гословлениѥ въ домѹ томь ꙗкоже на мъногы дн҃и довъльномъ имъ тѣмь быти
въ ѥдинъ же пакы ѿ дн҃ии ѿ ѥдиноꙗ вьси приде мьнихъ манастырьскыи къ блаженомѹ оц҃ю нашемѹ ѳеодосию гл҃ꙗ ꙗко
въ хлѣвинѣ идеже скотъ затварѧѥмъ жилище бѣсомъ ѥсть
тѣмь же и многѹ пакость тѹ творѧть въ нѥмь ꙗкоже не дадѹще томѹ ꙗсти
многашьды же и прозвутеръ мл҃твѹ творить и водою ст҃ою покраплѧꙗ
то же ни тако
осташа сѧ зълии ти бѣси творѧще мѹкѹ и доселѣ скотȣ
тъгда же оц҃ь нашь ѳеѡдосии въорѹживъ сѧ на нꙗ постъмь и молитвою по гн҃ю гласѹ ѥже рече
сь родъ изгонить сѧ ничимьже тъкъмо мл҃твою и постъмь
тѣмь же ѹповаꙗ блаженыи ꙗко имать прогънати ꙗ ѿ мѣста того ꙗкоже дрѣвле ѿ мѣсильницѧ и прииде въ село то и вечеръ въниде ѥдинъ въ хлѣвинѹ тѹ идеже бѣси жилище имѧхѹть
и затворивъ двьри тѹ же прѣбы҃c до ѹтрьнꙗꙗ мл҃твѹ творѧ ꙗкоже ѿ того ча҃с не ꙗвити сѧ бѣсомъ на то мѣсто се же ни въ дворѣ пакости творити никомȣже
мл҃твами пр҃пдбьнааго оц҃ѧ нашего ѳеѡдосиꙗ ꙗко се орѹжиѥмь ѿгънани быша ѿ вьси тоꙗ
и тако пакы блаженыи приде въ манастырь свои ꙗко храбъръ сильнъ побѣдивъ зълыꙗ дх҃ы пакостьствѹюща въ области ѥго
пакы же нѣколи въ ѥдинъ ѿ дн҃ии къ семѹ блаженомѹ и пр҃пдбьномѹ оц҃ю нашемѹ ѳеодосию приде старѣи пекѹщиимъ гл҃ꙗ ꙗко
мѹкы не имамъ на испечениѥ хлѣбомъ братии
гл҃а томȣ блаженыи
иди
съглѧдаи въ сѹсѣцѣ
еда како мало мѹкы ѡбрѧщеши въ нѥмь донъдеже пакы г҃ь попечеть сѧ нами
ѡнъ же вѣдѧаше сѧ ꙗко и помелъ бѣ сѹсѣкъ тъ и въ ѥдинъ ѹгълъ мало ѡтрѹбъ ꙗко се съ троѣ или съ четверы пригъръщѣ
тѣмь же гл҃ааше
истинѹ ти вѣщаю оч҃е ꙗко азъ самъ пометохъ сѹсѣкъ тъ и нѣсть въ нѥмь ничьсоже развѣ мало ѡтрѹбъ въ ѹгълѣ ѥдиномь
гл҃а томѹ оц҃ь
вѣрѹ ми ими чадо ꙗко мощьнъ ѥсть б҃ъ и ѿ тѣхъ малыихъ отрѹбъ напълънить намъ сѹсѣкъ тъ мѹкы иже ꙗкоже и при илии сътвори въдовици онои ѹмъноживъ ѿ ѥдинѣхъ пригъръщь мȣкы множьство ꙗкоже прѣпитати сѧ ѥи съ чады своими въ гладьное врѣмѧ донъдеже гобино бы҃с въ людьхъ се бо нынѣ тъ ж ѥсть и мощьнъ ѥсть и тако же и намъ ѿ мала мъного сътворити
нъ иди и съмотри
еда бл҃гословлениѥ бѹдеть на сѹсѣцѣ томь
то же слышавъ онъ ѿиде
и ꙗко въниде въ храмъ тъ ти видѣ сѹсѣкъ тъ иже бѣ пьрьвѣѥ тъщь и мл҃твами пр҃пдбьнааго оц҃ѧ нашего ѳеодосиꙗ пълънъ сѹщь мѹкы ꙗкоже прѣсыпати сѧ ѥи чрѣсъ стѣнѹ на землю
тъгда же въ ѹжасти бы҃с видѧ таковоѥ прѣславьноѥ чюдо
и въспѧтивъ сѧ блаженомѹ съповѣда
тоже ст҃ыи къ томѹ
иди чадо и не ꙗви никомѹже сего
нъ сътвори по обычаю братии хлѣбы
се бо молитвами пр҃пдбьныꙗ братиꙗ нашеꙗ посъла бъ҃ милость свою къ намъ подаꙗ намъ вьсѧ на потрѣбѹ ѥгоже аще хощемъ
тако ти тъщаниѥ бѣ къ бѹ҃ надежа пр҃пдбьнаго феодоса
и тако ѹпованиѥ имѧаше къ гѹ҃ нашемѹ іс҃у хѹ҃ ꙗкоже не имѣти надежа о земьныихъ никоѥꙗже ни ѹповати же ни о чемь же въ мирѣ семь
нъ бѣ вьсею мыслию и вьсею дш҃ею къ бѹ҃ въскланꙗꙗ сѧ
и на того вьсе ѹпованиѥ възложь никакоже пекыи сѧ о ѹтрьнимь дн҃е и гн҃ь гл҃ас по вьсѧ дн҃и имѧаше на памѧти ср҃дцѧ своѥго ѥже рече
не пьцѣте сѧ ни о чемь же
и съмотри же пътиць нб҃сьныихъ како не сѣють ни жьнють ниже събирають въ житьницѧ своꙗ
нъ оц҃ь нб҃сьныи питаѥть ꙗ
кольми паче тѣхъ ѹньше ѥсте вы
тѣмь же по вьсѧ нощи молѧше сѧ къ бѹ҃ съ сльзами о стадѣ своѥмь гл҃ꙗ
ꙗко ты н ѥси влд҃ко съвъкѹпилъ въ мѣсто се и аще годѣ ти ѥсть жити намъ въ нѥмь бѹди намъ помощьникъ и податель вьсѣмъ бл҃гыимъ
се бо въ имѧ прѣст҃ыꙗ мт҃ре твоѥꙗ възграженъ бы҃с домъ сии
мы же пакы въ твоѥ имѧ събьраны въ нь
и ты съблюди ны и съхрани ѿ вьсѧкого съвѣта вьселѹкавааго врага
и съподоби ны полѹчити вѣчьнѹю жизнь
присно же вълагаи въ ср҃дцѧ наша страхъ твои ꙗко да тѣмь причастимъ бл҃гаꙗ она ꙗже ѹготова правьдьникомъ
и тако пакы по вьсѧ дн҃и прѣбывааше братию ѹча и ѹтѣшаѧ и запрѣщаꙗ же никакоже раслабѣти нъ крѣпѣ быти на вьсѧ трѹды чьрьньчьскыꙗ
и тако прилежаниѥмь стадо своѥ пасѧаше блюды и еда нѣкако зълокъзньныи вълъкъ въшьдъ распѹдить бж҃ьствьноѥ то стадо
тѣмь же о семь ꙗкоже и чл҃вкѹ нѣкоѥмѹ хо҃любивѹ и боꙗщю сѧ б҃а ꙗвлениѥмь ѿкры сѧ ѥже о блаженѣмь и пр҃пдбьнѣмь оц҃и нашемь ѳеодосии и о прѣчистѣи того и непорочьнѣи мл҃твѣ ѥще же и о ст҃ѣмь того манастыри
и ѿ того пакы показѹꙗ ино мѣсто ꙗкоже тѣмъ тѹ прѣселити сѧ
ѥсть бо мала гора надълежащи надъ манастырьмь тѣмь
и чл҃вкѹ томѹ тѹда вь нощи по нѥи ѣдѹщю и се видѣти томѹ чюдо испълънь ѹжасти
нощи бо сѹщи тьмьнѣ свѣтъ же прѣчюдьнъ тъкъмо надъ манастырьмь блаженааго
и се ꙗко възьрѣвъ видѣ прѣподобьнааго ѳеодосиꙗ въ свѣтѣ томь посрѣдѣ манастырѧ прѣдъ цр҃квию стоꙗща рѹцѣ же на нб҃о въздѣвъшю и мл҃твѹ къ б҃ѹ прилѣжьно творѧща
таче томѹ зьрѧщю и чюдѧщю сѧ о томь и се ино чюдо ꙗвльше сѧ томѹ
пламень великъ зѣло ѿ вьрьха цр҃къвьнааго ишьдъ и акы комара сътворивъ сѧ прѣиде на дрѹгыи хълъмъ
и тѹ тѣмь коньцьмь ста идеже блаженыи оц҃ь нашь ѳеѡдосии цр҃квь назнамена начатъ зьдати послѣже
се же ꙗкоже и донынѣ ѥсть на мѣстѣ томь манастырь славьнъ
сии же тако пламень тъ ꙗвлѧше сѧ томѹ ꙗко дѹга стоꙗ ѥдинѣмь коньцьмь на вьрьхѹ цр҃къвьнѣмь таче и дрѹгыимь на нареченѣмь мѣстѣ донъдеже томѹ заѣхавъшю за горѹ не видѣти того
се же ꙗкоже то самъ видѣвъ исповѣда ѥдиномѹ ѿ братиꙗ въ манастыри блаженааго иже истиньна сѹть
ѥсть г҃ь на мѣстѣ семь
и ѥсть ст҃о мѣсто се и нѣсть ино
нъ се домъ би҃и и си врата небесьнаꙗ
и се же пакы подобьно ѥсть рещи ѥже ꙗко пишеть сѧ таково о ст҃ѣмь и велицѣмь савѣ
се бо въ ѥдинѹ нощь тако же томѹ шьдъшю ис келиꙗ своѥꙗ и молѧщю сѧ и се показа сѧ томѹ стълъпъ огньнъ до нб҃се сѹщь
таче по томь ꙗкоже дошьдъ мѣста того и обрѣте въ нѥмь пещерѹ
и тѹ тако въ мало дьнии сътвори манастырь славьнъ
тако же и сьде разѹмѣвати ѥсть бѹ҃ назнаменавъшю мѣсто то еже ꙗко видѣти ѥсть манастырь славьнъ сѹщь на мѣстѣ томь иже и донынѣ ѥсть мл҃твами ѥго цвьтѹщь
сицева ти бѣ блаженаго оцѧ҃ нашего ѳеодосиꙗ молитва ѥже къ бѹ҃ о стадѣ своѥмь и о мѣстѣ томь
и сицево бъдѣниѥ и несъпаниѥ по вьсѧ нощи
и тако сиꙗше ꙗко свѣтило прѣсвѣтьло въ манастыри томь
въ ѥдинѹ бо нощь слышаша гласъ бещисльно поющиихъ
тоже ꙗко ти слышаша гла҃с тъ въсташа ѿ ложь своихъ
и ишьдъше исъ храмъ и на высоцѣ мѣстѣ ставъше съмотрѧхȣ гласа того
сиꙗше бо и свѣтъ великъ надъ манастырьмь блаженаго
и се видѣша мъножьство чьрьноризьць исходѧщь отъ ветъхыꙗ црк҃ве
и бѧхȣть грѧдѹще на нареченоѥ мѣсто
носѧхѹ же прѣди иконѹ ст҃ыꙗ бц҃ѧ
вьси иже ти въ слѣдъ идѹще поꙗхѹ
и вьси въ рѹкахъ свѣщѣ горȣщѣ имѧхѹть
прѣдъ ними же идѧше прп҃дбьныи оц҃ь ихъ и наставьникъ ѳеодосии
таче дошьдъше мѣста того тѹ же пѣниѥ и мл҃твѹ сътворьше възвращахѹ сѧ въспѧть
и ꙗкоже тѣмъ зьрѧщемъ вънидоша пакы поюще въ ветъхѹю цр҃квь
се же не ѥдинъ ни дъва видѣста нъ мънози людиѥ видѣвъше сиꙗ съповѣдаахѹ
си же ꙗкоже разѹмѣти ѥсть аньгеломъ сице ꙗвльшимъ сѧ быти имь же ѿ братиꙗ ни ѥдиномѹ же сихъ чювъшю бѹ҃ сице извольшю и съкрывъшю отъ нихъ таинѹ сию
и ꙗкоже послѣже слышавъше прославиша б҃а творѧщааго чюдеса велика и прославлѧющааго мѣсто то и ос҃щающа ѥ молитвами пр҃пдбьнааго оц҃ѧ нашего ѳеодосиѧ
нъ се пакы лѣпо ѥсть намъ сиꙗ съповѣдавъше на прокоѥ похваление блаженааго съказаниѥ поити и ꙗже о немь достоинаꙗ съ истиною исповѣдающе ѥже по г҃и нашемь іс҃у х҃ѣ того рьвьниѥ
се бо и сиць обычаи имѧше блаженыи ꙗкоже многашьды въ нощи въстаꙗ и отаи вьсѣхъ исхожааше къ жидомъ и тѣхъ еже о х҃ѣ прѣпираꙗ корѧ же и досажаꙗ тѣмъ и ꙗко ѿметьникы и безаконьникы тѣхъ нарицѧꙗ
жьдаше бо ѥже о хв҃ѣ исповѣдании ѹбиѥнъ быти
и се же ꙗкоже бѣ отъходѧ въ постьныꙗ дн҃и въ прѣжѣ реченѹю пещерѹ и ѿтѹдѹ пакы многашьды ꙗкоже того не вѣдѹщю никомѹже въ нощи въставъ и бѹ҃ того съблюдающю ѿходѧаше ѥдинъ на село манастырьско
и тѹ ѹготованѣ сѹщи пещерѣ въ съкръвенѣ мѣстѣ и никомѹже того вѣдȣщю прѣбывааше въ неи ѥдинъ до вьрьбьныꙗ недѣлꙗ
и тако же пакы прѣидѧше пакы въ нощи въ прѣже реченѹю пещерѹ
и ѿтѹда въ пѧтъкъ вьрьбьныѧ нед҃лѧ къ братии излазѧаше ꙗкоже тѣмъ мьнѣти тѹ ѥмѹ прѣбывъшю въ постьныꙗ дн҃и
и тако прѣбывааше не дадыи себѣ покоꙗ бъдѣниѥмь и мл҃твами вьсѣми нощьныими о стадѣ своѥмь молѧ б҃а и того призываꙗ помощьника имъ быти о вьсѧкомь подвизѣ ихъ и по вьсѧ нощи обиходѧ дворъ манастырьскыи и мл҃твѹ творѧ и тою огражаꙗ и ꙗко градъмь твьръдъмь стрѣгыи ꙗко да не въшьдъ змии лѹкавыи плѣнить кого ѿ ѹченикъ ѥго
и тако бѣ оградилъ вьсѧ области ѥго манастырьскыѧ
се бо нѣколи ꙗтомъ бывъшемъ мѹжемъ разбои творѧщемъ ѿ нѣкыихъ стрѣгѹщиихъ домѹ своѥго и бысть съвѧзаномъ имъ сѹщемъ и ведомомъ въ градъ къ сѹдии и се по изволѥнию божию сълѹчи сѧ имъ миновати мимо ѥдино село манастырьскоѥ
и ѥдинъ ѿ зълодѣи тѣхъ съвѧзаныихъ покывавъ главою на село то гл҃ааше ꙗкоже
нѣколи въ ѥдинѹ нощь приидохомъ къ дворѹ томѹ разбои хотѧще творити и поимати вьсѧ сѹщаѧ
и видѣхомъ градъ сѹщь высокъ зѣло ꙗко не мощи намъ приближити сѧ ѥмь
сице бо бѣ бл҃гыи б҃ь оградилъ невидимо вьсѧ та съдьрьжаниꙗ мл҃твами правьдьнааго и прп҃дбьнааго сего мѹжа
тѣмь же и бж҃ьствьныи дв҃дъ о семь прѣдъизвѣща рекыи
очи гн҃и на правьдьныꙗ и ѹши ѥго въ мл҃твѹ ихъ
присно бо вл҃дка съзьдавыи ны прикладаѥть слѹха своꙗ на послѹшаниѥ призывающимъ и въ истинѹ
и тако же мл҃твȣ ихъ ѹслышавъ сп҃се ѧ
сьде же по воли ихъ и прошению вьсѧ творить имъ же ѹпъвающиимъ на нь
сицево пр҃пдбьномѹ и прѣблаженомѹ оц҃ю нашемѹ ѳеодосию пасѹщю стадо своѥ съ вьсѧкыимь бл҃гочьстиѥмь и чистотою и ѥще же и житиѥ свое съ въздьрьжаниѥмь и подвигъмь исправлꙗющю
бысть въ то врѣмѧ съмѧтениѥ нѣкако ѿ вьселѹкавааго врага въ трьхъ кънѧзьхъ братии сѹщемъ по плъти ꙗкоже дъвѣма брань сътворити на ѥдиного старѣишааго си брата хо҃любьца иже по истинѣ бо҃любьцѧ изѧслава
тоже тако тъ прогънанъ бысть ѿ града стольнааго
и онѣма пришьдъшема въ градъ тъ посылаета же по бл҃женааго оц҃а нашего ѳеодосиꙗ бѣдѧща того прити къ тѣма на обѣдъ и причетати сѧ неправьдьнѣмь томь съвѣтѣ
тоже иже бѣ испълънѥнъ дх҃а ст҃го пр҃пдбьныи же ѳеодосии разѹмѣвь ѥже неправьдьн сѹще изгънаниѥ еже о хо҃любьци гл҃ѥть посъланомѹ ꙗко
не имамъ ити на трѧпезѹ вельзавелинѹ и причастити сѧ брашьна того испълнь сѹща кръви и ѹбииства
и ина же многа ѹкоризьна гл҃авъ ѿпѹсти того рекыи ꙗко
да възвѣстиши вьсѧ си посълавъшимъ тѧ
нъ обаче она аще и слышаста си нъ не възмогоста прогнѣвати сѧ на нь
видѧста бо правьдьна сѹща человѣка бж҃иꙗ
ни пакы же послѹшаста того
нъ ѹстрьмиста сѧ на прогънаниѥ брата своѥго иже ѿ вьсеꙗ тоꙗ ѡбласти отъгънаста того
и тако възвратиста сѧ въспѧть
и ѥдиномȣ сѣдъшю на столѣ томь брата и оц҃ѧ своѥго дрѹгомѹ же възвративъшю сѧ въ область свою
тъгда же оц҃ь нашь ѳеодосии напълнивъ сѧ ст҃го дх҃а начатъ того обличати ꙗко неправьдьно сътворивъша и не по законѹ сѣдъша на столѣ томь и ꙗко оц҃ѧ си и брат҃ старѣишаго прогьнавъша
тоже тако обличаше того
овъгда епистолиꙗ пиша посылааше томѹ
овъгда же вельможамъ ѥго приходѧщемъ къ нѥмѹ обличааше того ѡ неправьдьнѣмь прогънании брата велѧ тѣм повѣдати томѹ
се же послѣже въписа къ нѥмо епистолию великѹ зѣл обличаꙗ того и гл҃ꙗ
гла҃с кръве брата твоѥго въпиѥть на тѧ къ б҃ѹ ꙗко авелѥва на каина
и инѣхъ многыихъ дрѣвьниихъ гонитель и ѹбоиникъ и братоненавидьникъ приводѧ и притъчами томѹ вьсѧ ѥже о нѥмь ѹказавъ и тако въписавъ посъла
и ꙗко тъ прочьте епистолию тѹ разгнѣва сѧ зѣло и ꙗко львъ рикнѹвъ на правьдьнааго и ѹдари тою о землю
и ꙗкоже отътолѣ промъче сѧ вѣсть ѥже на поточениѥ ѡсѹженѹ быти блаженомѹ
тоже братиꙗ въ велицѣ печали быша
и молѧахѹ блаженааго остати сѧ и не обличати ѥго
тоже тако же и ѿ болꙗръ мънози приходѧще повѣдахѹть ѥмѹ гнѣвъ кнѧжь на того сѹщь и молѧхѹть и не сѹпротивити сѧ ѥмѹ
се бо гл҃аахѹ на заточениѥ хочеть тѧ посълати
си же слышавъ блаженыи ꙗко о заточении ѥго рѣша въздрадова сѧ дх҃ъмь
и рече къ тѣмъ
се бо о семь вельми сѧ радȣю братиѥ ꙗко ничьсоже ми блаже въ житии семь
еда бл҃годатьство имѣнию лишениѥ нѹдить мѧ
или дѣтии ѿлѹчению и селъ опечалѹеть мѧ
ничьсоже ѿ таковыихъ принесохомъ въ миръ сь
нъ нази родихомъ сѧ
тако же подобаѥть намъ нагомъ проити ѿ свѣта сего
и ѿтолѣ начатъ того ѹкарѧти о братоненавидѣнии
жадааше бо зѣло ѥже поточенѹ быти
нъ обаче нъ аще и вельми разгнѣвалъ сѧ бѣ на блаженааго нъ не дьрьзнѹ ни единого же зъла и скьрьбьна сътворити томȣ
видѧаше бо мѹжа прпдбьна и правьдьна сѹща ѥго
ꙗкоже прѣже многашьды ѥго ради завидѧаше братѹ своѥмѹ еже такого свѣтильника имать въ области своѥи ꙗкоже съповѣдаше слышавъ ѿ того чьрноризьць павьлъ игѹменъ сыи ѿ ѥдиного манастырѧ сѹщиихъ въ области ѥго
блаженыи же оц҃ь нашь ѳеодосии много молимъ бывъ ѿ братьѣ и ѿ вельможь наипаче же разѹмѣвъ ꙗко ничьсоже ѹспѣшьно сими словесы томȣ оста сѧ ѥго
и ѿтолѣ не ѹкарѧаше ѥго о томь помысливъ же въ себѣ ꙗко ѹнѥ ѥсть мольбою того молити да бы възвратилъ брата си въ область свою
не по мнозѣхъ же дн҃ьхъ разѹмѣвъ бл҃гыи кнѧзь тъ прѣложениѥ блаженааго ѳеодосиꙗ ѿ гнѣва и ѹтѣшениѥ ѥже ѿ обличениꙗ того въздрадова сѧ зѣло
из давьна бо жадааше бесѣдовати съ нимь и дх҃овьныихъ словесъ его насытити сѧ
таче посылаѥть къ блаженомѹ аще повелить томѹ прити въ манастырь свои или ни
ѡномѹ же повелѣвъшȣ томѹ приити
тоже сии съ радостию въставъ приде съ болꙗры въ манастырь ѥго
и великомѹ ѳеодосию съ братиѥю ишьдъшȣ ис цр҃кве и по обычаю сърѣтьшю того и поклоньшема сѧ ꙗкоже ѥ лѣпо кънѧзю и томȣ же цѣловавъшю бл҃женаго таче гл҃аше
се оч҃е не дьрьзнѧхъ приити къ тебѣ помышлѧꙗ еда како гнѣваꙗ сѧ на мѧ и не въпѹстиши насъ въ манастырь
тоже блаженыи ѿвѣща
чьто бо бл҃гыи вл҃дко ѹспѣѥть гнѣвъ нашь ѥже на дьрьжавѹ твою
нъ се намъ подобаѥть обличити и гл҃ати вамъ ѥже на сп҃сениѥ дш҃и
и вамъ лѣпо ѥсть послѹшати того
и тако же въшьдъшема въ цр҃квь и бывъши молитвѣ сѣдоста
и блаженомѹ ѳеодосию начьнъшю гл҃ати томѹ отъ ст҃ыихъ кънигъ и много ѹказавъшю ѥмѹ ѡ любъви брата и ономѹ пакы многȣ винѹ износѧщю на брата своѥго и того ради не хотѧщю томȣ съ тѣмь мира сътворити и тако же пакы по мнозѣи тои беседѣ ѿиде кнѧзь въ домъ свои славѧ б҃а ꙗко съподоби сѧ съ таковыимь мѹжьмь бесѣдовати
и ѿтолѣ часто приходѧше къ немѹ
и дх҃овьнаго того брашьна насыщаꙗ сѧ паче медѹ и съта
се же сѹть словеса блаженааго ꙗже исходѧахѹть ѿ медоточьныихъ ѹсть тѣхъ
многашьды же великыи ѳеодосии къ томѹ хожаше
и тако въспоминаше томѹ страхъ бж҃ии и любъвь ѥже къ братѹ
и въ ѥдинъ ѿ дн҃ии шьдъшю къ томѹ бл҃гомѹ и бо҃носьномѹ оц҃ю нашемѹ ѳеодосию и ꙗко въниде въ храмъ идеже бѣ кнѧзь сѣдѧ и се видѣ многыꙗ играюща прѣдъ нимь ѡвы гѹсльныꙗ гласы испѹщающемъ дрѹгыѧ же оръганьныꙗ гласы поющемъ и инѣмъ замарьныꙗ пискы гласѧщемъ и тако вьсѣмъ играющемъ и веселѧщемъ сѧ ꙗкоже обычаи ѥсть прѣдъ кнѧзьмь
блаженыи же бѣ въскраи ѥго сѣдѧ и долȣ нича
и ꙗко малы въсклонивъ сѧ рече къ томѹ
то бѹдеть ли сице на ономь свѣтѣ
тоже тѹ абиѥ онъ съ словъмь блаженаго ѹмили сѧ и малы просльзи си
повелѣ тѣмъ прѣстати
и ѿтолѣ аще коли приставѧше тыꙗ играти ти слышааше блаженаго пришьдъша то повелѣвааше тѣмъ прѣстати ѿ таковыꙗ игры
многашьды же пакы ѥгда възвѣстѧхѹть приходъ томѹ блаженаго тоже тако тъ ишьдъ того сърѣташе радѹꙗ сѧ прѣдъ двьрьми храмѹ
и тако вънидоста оба в храмъ
се же ꙗкоже веселѧ сѧ гл҃аше пр҃пдбьномѹ
се оч҃е истинѹ ти гл҃ю ꙗко аще быша ми възвѣстили оц҃ѧ въставъша ѿ мьртвыихъ не быхъ сѧ тако радовалъ ꙗко о приходѣ твоѥмь и не быхъ сѧ того тако боꙗлъ или сѹмьнѣлъ ꙗкоже пр҃пдбьныꙗ твоѥꙗ дш҃а
блаженыи же тоже
аще тако боиши сѧ мене то да сътвори волю мою и възврати брата своѥго на столъ иже ѥмѹ бл҃говѣрьныи оц҃ь свои прѣдасть
онъ же о семь ѹмълъче не могыи чьто ѿвѣщати къ симъ
тольми бо бѣ и врагъ раждьглъ гнѣвъмь на брата своѥго ꙗко ни слѹхъмь хотѧше того слышати
оц҃ь же нашь ѳеодосии бѣ по вьсѧ дн҃и и нощи молѧ б҃а о хо҃любьци изиславѣ и ѥще же въ ектении велѧ того поминати ꙗко стольномѹ томѹ кнѧзю и старѣишю вьсѣхъ
сего же ꙗкоже реч҃ чрѣсъ законъ сѣдъшю на столѣ томь не велѧше поминати въ своѥмь манастыри
ѡ семь же едъва ѹмолѥнъ бывъ ѿ братиѣ повелѣ и того съ нимь поминати
обаче же пьрьвоѥ хо҃любьцѧ ти тъгда сего благаго
обаче онъ не послѹшавъ ѥго о томь нъ ꙗкоже рече сѧ ѿиде въ своѥ мѣсто
тъгда же оц҃ь нашь ѳеодосии напълнивъ сѧ дх҃а ст҃го начатъ бл҃годатию бж҃иѥю подвизати сѧ ꙗкоже въселити томѹ въ дрȣгоѥ мѣсто помагающȣ томѹ ст҃омѹ дх҃ѹ и цр҃квь же великѹ камениѥмь възградити въ имѧ ст҃ыꙗ бц҃ѧ и приснодв҃ыꙗ мариꙗ пьрьвѣи бо цр҃кви древѧнѣ сѹщи и малѣ на приꙗтиѥ братии
въ начатъкъ же таковааго дѣла събьра сѧ множьство людии и мѣсто на възгражениѥ овѣмъ ова кажющемъ инѣмъ же ино
и вьсѣхъ не бѣ подобьно мѣсто кнѧжю полю близь прилежащю
и се по строю божию бѣ бл҃гыи кнѧзь ст҃ославъ тѹда минѹꙗ и видѣвъ многъ народъ въпроси чьто творѧть тѹ
и ꙗкоже ѹвѣдѣвъ и съвративъ конꙗ приѣха къ нимъ
и ꙗко ѿ б҃а подвиженъ показа тѣмъ мѣсто на своѥмь поли велѧ тѹ възградити тѹ таковѹю цр҃квь
се же ꙗкоже и по мл҃твѣ томѹ самомѹ начатъкъ копанию положити
бѣаше же и самъ блаженыи ѳеодосии по вьсѧ дн҃и съ братиею подвизаꙗ сѧ и трѹжаꙗ о възгражении таковаго домѹ
обаче аще и но съвьрьши ѥго живъ сы нъ се и по съмьрьти того стефанѹ приимъшю игѹменьство и б҃ѹ помагающю томѹ молитвами прп҃дбьнааго оц҃а нашего ѳеодосиꙗ съвьрьшено дѣло и домъ съграженъ
тѹ же братии преселивъшемъ сѧ и онъде же малѹ ихъ оставъшю и съ тѣми прозвутерѹ и диꙗконѹ ꙗкоже по вьсѧ дн҃и и тѹ ст҃аꙗ литурьгиꙗ съвьрьшаѥть сѧ
се же житиѥ пр҃пдбьнааго и блаженааго оц҃ѧ нашего ѳеодосиꙗ ѥже ѿ ѹны вьрьсты до сьде ѿ многаго мало въписахъ
къто бо довъльнъ вьсѧ по рѧдѹ съписати добраꙗ ѹправлениꙗ сего блаженааго мѹжа
къто же възможеть по достоꙗнию ѥго похвалити
аще бо искѹшю сѧ того достоино противѹ исправлѥнию ѥго похвалити нъ не възмогѹ грѹбъ сы и неразѹмичьнъ
многашьды же сего блаженаго кнѧзи и епс҃пи хотѣша того искѹсити осилꙗюще словесы нъ не възмогоша
и акы о камыкъ бо приразивъше сѧ ѡскакахѹ
ограженъ бо бѣ вѣрою и надежею ѥже къ гѹ҃ нашемѹ іс҃у х҃ѹ
и въ себе жилище ст҃ааго дх҃а сьтвори
и бы҃с въдовицѧмъ застѹпьникъ и сирыимъ помощьникъ и ѹбогыимъ застѹпьникъ
и съ проста рещи вьсѧ приходѧщаꙗ ѹча и ѹтѣшаꙗ ѿпѹщааше ѹбогыимъ же подаваꙗ ѥже на потрѣбѹ и на пищю тѣ҃м
мънози же того ѿ несъмысльныихъ ѹкарѧхѹть
тоже сии съ радостию та приимааше
се же ꙗкоже и ѿ ѹченикъ своихъ многашьды ѹкоризны и досажениꙗ томѹ приимати
нъ обаче онъ б҃а молѧ за вьсѧ прѣбываше
и ѥще же и о хѹдости ризьнѣи мнози ѿ невѣгла҃с ѹсмихающе сѧ томѹ рѹгахѹть сѧ
онъ же и о томь не поскърьбѣ нъ бѣ радѹꙗ сѧ о порѹгании своѥмь и о ѹкоризнѣ и вельми веселѧ сѧ б҃а о томь прославлѧше
ꙗкоже бо аще къто не знаꙗ того ти видѧше и въ такои одежи сȣща то не мьнѧаше того самого сѹща блаженааго игѹмена нъ ꙗко ѥдиного ѿ варѧщиихъ
се бо и въ ѥдинъ дн҃ь идѹщю томѹ къ дѣлателѥмъ идеже бѣша црк҃вь зижющеи сърѣте и того ѹбога въдовицѧ ꙗже бѣ ѿ сѹдии обидима
и гл҃а томȣ самомѹ блаженомȣ
чьрьноризьче повѣжь ми аще дома ѥсть игѹменъ вашь
гл҃а тои блаженыи
чьто трѣбѹѥши ѿ нѥго
ꙗко тъ чл҃вкъ ѥсть грѣшьнъ
гл҃а томѹ жена
аще грѣшьнъ ѥсть не вѣмь
тъкъмо се вѣмь ꙗко многы избави ѿ печали и напасти
и сего ради и азъ прїдохъ ꙗко да и мнѣ поможеть обидимѣ сѹщи бес правьды ѿ сѹдии
таче блаженыи ѹвѣдѣвъ ꙗже о нѥи съжали си
гл҃а тои
жено нынѣ иди въ домъ свои
и се ѥгда придеть игѹменъ нашь тоже азъ възвѣщю ѥмѹ ѥже о тебѣ и тъ избавить тѧ ѿ печали тоꙗ
то же слышавъши жена ѿъиде въ домъ свои
и блаженыи иде къ сѹдии и ѥже о нѥи гл҃авъ томѹ избави тѹ ѿ насилиꙗ того ꙗкоже томѹ посълавъшю възвратити тои имьже бѣ обидѧ ю
тако же сии блаженыи оц҃ь нашь ѳеодосии многыимъ застѹпьникъ бысть прѣдъ сѹдиꙗми и кнѧзи избавлꙗꙗ тѣхъ
не бо можахѹть ни въ чемь прѣслѹшати его вѣдѹще и правьдьна и ст҃а
не бо ѥго чьстѧхѹ чьстьныихъ ради пърътъ или свѣтьлыꙗ одежа или имѣниꙗ ради мъногаго нъ чистаго ѥго ради житиꙗ и свѣтьлыꙗ дш҃а и поѹчениѥ того многыихъ ꙗже кыпѧхѹть сты҃мь дх҃ъмь ѿ ѹстъ ѥго
козьлины бо томѹ бѣахѹть ꙗко многоцѣньнаꙗ и свѣтьлаꙗ одежа
власѧницѧ же ꙗко се чьстьнаꙗ и цс҃рьскаꙗ багърѧницѧ
и тако тѣмь величаѧ сѧ ходѧше и житиѥмь бо҃ѹгодьно поживъ
и ѹже на коньць житиꙗ прѣшьдъ прѣже ѹвѣдѣвъ ѥже къ бѹ҃ своѥ ѿшьствиѥ и дьнь покоꙗ своѥго
правьдьныимъ бо съмьрьть покои ѥсть
тъгда же ѹже повелѣ събьрати вьсю братию и ѥже въ селѣхъ или на инѹ кѹю потрѣбѹ шьли
и вьсѧ съзъвавъ начатъ казати тиѹны и приставьникы и слѹгы ѥже прѣбывати комѹжьдо въ порѹченѣи ѥмȣ слѹжьбѣ съ вьсѧкыимь прилежаниѥмь и съ страхъмь бж҃иѥмь въ покорении и любъви
и тако пакы вьсѧ съ сльзами ѹчааше ѥже ѡ сп҃сении дш҃и и бо҃ѹгодьнѣмь житии и о пощении и ѥже къ цр҃кви тъщаниѥ и въ тои съ страхъмь стоꙗниѥ и о братолюбии и ѡ покорении ѥже не тъкъмо къ старѣишинамъ нъ и къ съвьрьстьныимъ себѣ любъвь и покорениѥ имѣти
гл҃авъ отъпѹсти ꙗ
самъ же вълѣзъ въ келию начатъ плакати сѧ биꙗ въ пьрьси своꙗ припадаꙗ къ бѹ҃ и молѧ сѧ ѥмѹ о сп҃сении дш҃и и о стадѣ своѥмь и о мѣстѣ томь
братиꙗ же ишьдъше вънъ гл҃ахѹ къ себѣ
чьто ѹбо сии сицево гл҃еть
еда къде ѿшьдъ съкрыти сѧ хощеть въ таинѣ мѣстѣ ти жити ѥдинъ и намъ не вѣдѹщемъ ѥго
ꙗкоже многашьды въсхотѣ тако сътворити
нъ ѹмолѥнъ бывааше о томь ѿ кнѧзꙗ и ѿ вельможь братии о томь паче молѧщи сѧ
и тако же и тѹ тако тѣмъ мьнѧщемъ
таче по сихъ блаженаго зимѣ възгрозивъши и огню ѹже лютѣ распальшѹ и и не могыи къ томѹ ничьтоже възлеже на одрѣ рекъ
волꙗ бж҃иꙗ да бѹдеть и ꙗкоже изволи сѧ ѥмѹ о мънѣ тако да сътворить
нъ обаче молю ти сѧ владыко мои
милостивъ бѹди дш҃и моѥи да не сърѧщеть ѥꙗ противьныихъ лѹкавьство нъ да приимѹть ю ан҃гли твои проводѧще ю сквозѣ пронырьство тьмьныихъ тѣхъ мытарьство приводѧще ю къ твоѥго милосьрьдиꙗ свѣтѹ
и си рекъ ѹмълъче къ томѹ не могыи ничьтоже братии же въ велицѣ скърьби и печали сѹщемъ ѥго ради
по томь онъ г҃ дьни не може ни гл҃ати къ комѹ ни же очию провести ꙗко многыимъ мьнѣти ꙗко же ѹже ѹмрѣтъ
тъкъмо же малы видѧхѹть и ѥще сѹщю дш҃ю въ нѥмь
таче по трьхъ дн҃ьхъ въставъ и братии же вьсеи събьравъши сѧ гл҃а имъ
братиѥ моꙗ и оц҃и се ꙗко ѹже вѣмь врѣмѧ житию моѥмѹ коньчаваѥть сѧ ꙗкоже ꙗви ми г҃ь въ постьноѥ врѣмѧ сѹщю ми въ пещерѣ изити ѿ свѣта сего
вы же помыслите въ себѣ кого хощете да азъ поставлю и вамъ въ себе мѣсто игѹмена
то же слышавъше братиꙗ въ великѹ печаль и плачь въпадоша
и по сихъ излѣзъше вънъ и сами въ себѣ съвѣтъ сътвориша
и ꙗкоже съ съвѣта вьсѣхъ стефана игѹмена въ себѣ нарекоша быти деместика сѹща цр҃къвьнааго
таче пакы въ дрѹгыи дн҃ь блаженыи оц҃ь нашь ѳеодосии призъвавъ вьсю братию гл҃а имъ
чьто чада
помыслисте ли въ себѣ ѥже достоинѹ быти въ ва҃с игѹменѹ
они же вьси рекоша ꙗко
стефанѹ достоинѹ быти по тебѣ игѹменьство приꙗти
блаженыи же того призъвавъ и бл҃гословивъ игѹмена имъ въ себе мѣсто нарече
оны же много поѹчивъ ѥже покарѧти сѧ томѹ и тако ѿпѹсти ꙗ нарекъ имъ дн҃ь прѣставлениꙗ своѥго ꙗко
въ сѹботѹ по възитии сл҃нцѧ дш҃а моѧ ѿлѹчить сѧ ѿ тѣлесе моѥго
и пакы же призъвавъ стефана ѥдиного ѹчааше и ѥже о паствѣ ст҃ааго того стада
не бо и не ѿлѹчаше сѧ ѿ нѥго слѹжа томѹ съ съмѣрениѥмь
бѣ бо ѹже болѣзнию лютою одьрьжимъ
и ꙗкоже пришьдъши сѹботѣ и дн҃и освитающȣ посълавъ блаженыи призъва вьсю братию
и тако по ѥдиномѹ вьсѧ цѣлова плачюща сѧ и кричаща ѡ разлѹчении таковааго имъ пастѹха
блаженыи и же гл҃а имъ сице
чада моꙗ любимаꙗ и братиꙗ се бо и ѹтробою вьсѧ вы цѣлѹю
ꙗко ѿхожю къ вл҃дцѣ г҃ѹ нашемѹ і҃с х҃ѹ
и се вамъ игѹменъ ѥгоже сами изволисте
того послѹшаите
и оц҃ѧ того дх҃овьнааго себѣ имѣите
и того боите сѧ
и по повелѣнию ѥго вьсѧ творите
б҃ъ же иже вьсѧ словъмь и прѣмѹдростию сътвори тъ васъ бл҃гослови и сънабъди ѿ проныриваго без бѣды
и неподвижимѹ и твьрьдѹ ꙗже къ томѹ вѣрѹ вашю да съблюдеть въ ѥдиноѹмии и въ ѥдинои любъви до послѣдьнꙗаго издыханиꙗ въкѹпѣ сѹще
даи же вамъ бл҃годать ѥже работати томѹ бес прирока и быти вамъ въ ѥдиномь тѣлѣ и ѥдинѣмь дх҃ъмь въ съмѣрении сѹщемъ и въ послȣшании
да бѹдете съвьрьшени ꙗкоже и оц҃ь вашь нб҃сьныи съвьрьшенъ ѥсть
г҃ь же бѹди съ вами
и о семь же молю вы и заклинаю
да въ нѥи же ѥсмь одежи нынѣ въ тои да положите мѧ тако въ пещерѣ идеже постьныꙗ дн҃и прѣбываахъ ниже ѡмываите ѹбогаго моѥго тѣла
и да никъто же ѿ людии мене нъ вы ѥдини сами да погребете въ прѣже реченѣмь мѣстѣ тѣло се
си же слышавъше братиꙗ ѿ ѹсть ст҃го оц҃ѧ плачь и сльзы изъ очию испѹщаахѹ
блаженыи же пакы ѹтѣшаꙗ гл҃ааше
се обѣщаю сѧ вамъ братиꙗ и оц҃и
аще и тѣлъмь ѿхожю ѿ васъ нъ дх҃ъмь присно бѹдѹ съ вами
и се ѥлико же васъ въ манастыри семь ѹмьреть или игѹменъмь къде ѿсъланъ аще и грѣхы бѹдеть къто сътворилъ азъ имамъ о томь прѣдъ бъ҃мь ѿвѣщати
а иже ѿидеть къто о себѣ ѿ сего мѣста тоже азъ о томь орѹдиꙗ не имамъ
ѡбаче о семь разѹмѣите дьрьзновениѥ моѥ ѥже къ бѹ҃
ѥгда видите вьсѧ благаꙗ ѹмножающаѧ сѧ въ манастыри семь вѣдите ꙗко близь владыкы нб҃сьнааго ми сѹщю
ѥгда ли видите скѹдѣниѥ сѹще и вьсѣмь ѹмалѧюще сѧ тъгда разѹмѣите ꙗко далече ми б҃а быти и не имѹща дьрьзновениꙗ молити сѧ къ нѥмѹ
таче по гл҃ѣхъ сихъ ѿпȣсти ꙗ вънъ вьсѧ ни ѥдиного же ѹ себе оставивъ
ѥдинъ же ѿ братиѣ иже вьсегда слѹжааше ѥмѹ малѹ сътворь скважьню съмотрѧше ѥю
и се блаженыи въставъ и ниць легъ на колѣнѹ молѧше съ сльзами мл҃стивааго б҃а ѡ сп҃сении дш҃а своѥꙗ вьсѧ ст҃ыꙗ призываꙗ на помощь и наипаче же ст҃ѹю влд҃чцю нашю б҃цю и тою г҃а б҃а сп҃са нашего і҃с х҃а молѧ ѡ стадѣ своѥмь и о мѣстѣ томь
и тако пакы по молитвѣ възлеже на мѣстѣ своѥмь
и мало полежавъ таче възьрѣвъ на нб҃о и великъмь гл҃асмь лице весело имыи рече
бл҃гословленъ б҃ъ
аще тако ѥсть то ѹже не бою сѧ
нъ паче радѹꙗ сѧ ѿхожю свѣта сего
се же ꙗкоже разѹмѣти ѥсть ꙗко обавлениѥ нѣкоѥ видѣвъ сице издрече
ꙗко по томь опрѧтавъ сѧ и нозѣ простьръ и рѹцѣ на пьрьсьхъ крьстообразьнѣ положь прѣдасть ст҃ѹю тѹ дш҃ю въ рѹцѣ бж҃ии и прѣложи сѧ къ сты҃имъ оц҃емъ
тъгда же братиꙗ сътвориша надъ нимь плачь великъ
и тако възьмъше того несоша въ цр҃къвь
и по обычаю ст҃оѥ пѣниѥ сътвориша
тъгда же акы нѣ ѿ коѥго божьствьнааго ꙗвлениꙗ подвиже сѧ вѣрьныихъ множьство
и съ ѹсьрьдиѥмь сами придоша
и бѣша прѣдъ враты сѣдѧще и ожидающе донъдеже блаженааго изнесѹть
бл҃говѣрьныи же кнѧзь ст҃ославъ бѣ не далече ѿ манастырѧ блаженааго стоꙗ
и се видѣ стълъпъ огньнъ до нб҃се сѹщь надъ манастырьмь тѣмь
сего же инъ никътоже видѣ нъ тъкъмо кнѧзь ѥдинъ
и ꙗкоже ѿ того разȣмѣти прѣставлениѥ блаженаго
и гл҃а сѹщимъ съ нимь
се ꙗкоже мьню дн҃ьс блаженыи ѳеодосии ѹмьре
бѣ бо прѣже того дн҃е былъ ѹ нѥго и видѣлъ болесть ѥго тѧжькѹ сѹщю
таче посълавъ и ѹвѣдѣвъ истѣѥ прѣставлениѥ плака сѧ по томь много
братии же врата затворивъшемъ и никогоже пѹстѧщемъ по повѣлению блаженааго и бѣша присѣдѧще надъ нимь и ожидающе донъдеже разидѹть сѧ людиѥ и тако того погребѹть ꙗкоже самъ повелѣ
бѣша же и болꙗре мнози пришьли и ти прѣдъ враты стоꙗще
и се по съмотрению бж҃ию поѡблачило сѧ нб҃о и съниде дъждь
тоже ти тако разбѣгоша сѧ
и абиѥ пакы дъждь прѣста и сл҃нце въсиꙗ
и тако того несъше въ прѣже реченѹю пещерѹ положиша и
и запечатьлѣвъше и ѿидоша
и без брашьна вьсь дьнь прѣбыша
ѹмрѣтъ же оц҃ь нашь ѳеодосии въ лѣто ҂ᴤ҃ и ф҃ п҃ в҃ мс҃цѧ маиꙗ въ г҃ въ сѹботȣ ꙗкоже прорече самъ въсиꙗвъшю сл҃нцю
Въ лѣто же то мл҃твами блаженааго оц҃ѧ нашего ѳеодосиꙗ ѹмножи вьсѣхъ бл҃гыихъ въ манастыри томь
и ѥще же и въ селѣхъ тѣхъ бысть гобино и въ скотѣхъ же приплодъкъ ꙗкоже нѣсть было николиже
о семь же ѹченикомъ ѥго разѹмѣвъшемъ и обѣть ст҃го оц҃ѧ въспомѧнѹвъше прославиша б҃а ꙗко такоꙗ бл҃годати съподоби сѧ ѹчитель и наставьникъ ихъ
си же вѣдѣти ѥсть
ꙗкоже и донынѣ мл҃твами ѥго вьсѧ ѹмножають сѧ въ манастыри ѥго
се бо вьсѣмъ странамъ пограблѥномъ ѿ ратьныихъ въ манастыри блаженааго болѥ ѹмножаеть сѧ м҃лтвами о҃ца нашего ѳеодосиѧ
истиньна бо сѹть вл҃дыкы словеса ꙗкоже рече ꙗко
славѧщаꙗ мѧ прославлю
ꙗкоже бж҃ьствьноѥ писаниѥ гл҃еть
правьдьникъ аще ѹмьреть живъ бѹдеть въ вѣкы ꙗко не прикоснеть сѧ ѥмѹ съмьрьть
и ѿ г҃а мьзда ѥго и надежа ѥго отъ вышьнѧ҃аго
се бо сии пр҃пдбьныи оц҃ь нашь ѳеодосии аще и тѣлъмь ѿлѹчи сѧ ѿ нас҃ нъ ꙗкоже самъ рече дх҃ъмь присно съ нами ѥсть
ꙗкоже о семь нынѣ исповѣмь ѥже и по съмьрьти ѥго бысть
болѧринѹ нѣкоѥмȣ въ гнѣвѣ велицѣ сѹщȣ ѿ кнѧзѧ ꙗко мънози приходѧще гл҃ахѹ ѥмѹ ꙗко
на поточениѥ хощеть тѧ посълати кнѧзъ
тоже онъ молѧше сѧ б҃ѹ прилѣжьно и ст҃го оц҃ѧ нашего ѳеодосиꙗ призываꙗ на помощь гл҃ꙗ
вѣдѣ оч҃е ꙗко ст҃ъ ѥси
и се врѣмѧ приспѣло ѥсть
потъщи сѧ молѧ вл҃дкѹ нб҃сьнаго
и да избавить мѧ ѿ напасти сеꙗ
и се въ ѥдинъ дн҃ь съпѧщю томѹ въ полѹдн҃ие и се ꙗви сѧ ѥмѹ оц҃ь нашь ѳеодосии гл҃ѧ
чьто тако печалѹѥши сѧ
или мьниши ꙗко азъ ѿидохъ ѿ васъ
аще бо и тѣлъмь ѿлѹчихъ сѧ ѿ васъ нъ дх҃ъмь вьсегда съ вами ѥсмь
и се въ ѹтрии дн҃ь призоветь тѧ кнѧзь не имыи гнѣва ни ѥдиного же на тѧ
нъ и паки въ своѥ мѣсто ѹстроить тѧ
то ѹже не ꙗко въ сънѣ видѣвъ нъ въспрѧнѹвъшю томѹ и задъ видѣ блаженааго излазѧща вънъ из двьрии
и се же словѹ дѣло бы
ꙗкоже рече томѹ бл҃женыи тако же и събы҃с сѧ
тоже тъ ѿтолѣ вѧщьшю любъвь имѧше къ манастырю бл҃жнааго
и се же пакы мѹжь нѣкыи хотѧ ѿити на пѹть имыи же лѹкъньце мало пълъно сѹще сребра принесе въ манастырь бл҃жнаго оц҃а нашего ѳеодосиꙗ и прѣдасть ѥ на съблюдениѥ чьрьноризьцю кононѹ ꙗко дрѹгѹ сѹщю знаемѹ
таче то видѣвъ единъ ѿ братиѣ никола именьмь ѹꙗзвенъ бывъ ѿ бѣса на нѥ и тако то ѹкрадъ съкры
кононъ же въшьдъ въ келию свою и съглѧдавъ не обрѣте того
тоже въ печали бы҃с въ велицѣ о томь
и съ сльзами молѧше сѧ бѹ҃ и часто призываꙗ ст҃го оц҃а нашего ѳеодосиꙗ ꙗкоже да не посрамленѹ быти томѹ ѿ давъшаго на съблюдениѥ томȣ
таче по сихъ мало ѹсънѹвъшю томѹ и се видѣ въ сънѣ блаженаго ѳеодосиꙗ гл҃юща къ нѥмѹ
се о нѥмьже печалѹеши сѧ чьрьноризьць никола възѧтъ ѥ диꙗвольмь наѹщениемь и съкры ѥ въ пещерѣ
ѹказа же ѥмѹ и мѣсто гл҃ꙗ
иди никомȣже рекъ о семь и възьми своѥ
ѡномѹ же въспрѧнѹвъшю и радѹ бывъшю скоро въставъ и въжьгъ свѣщю иде на ѹказаноѥ ѥмѹ мѣсто
и обрѣте по словеси ст҃го оц҃ѧ
и възьмъ несе въ келию свою хвалѧ и славѧ б҃а и ѹгодьника ѥго блаженаго ѳеодосиѧ прославлѧꙗ
и се же пакы съповѣдахѹ ꙗко ѥдинъ ѿ клироса ст҃ыꙗ и великыꙗ цр҃кве софиꙗ болѧщю вельми огньмь жегомѹ и малы же въ сѧ пришьдъ молѧше б҃а и ст҃го оц҃а нашего ѳеодосиꙗ ѡ ѡслаблении болѥсти
и тако едъва пакы ѹсънѹвъ видѣ бл҃женаго ѳеѡдосиꙗ палъкѹ свою дающю ѥмѹ и гл҃юща
възьми сию палъкѹ и ходи съ нѥю
и ономȣ възьмъшю почю ѿстѹплениѥ болести и огню прѣстатиѥ
и тако съповѣда сѹщимъ тѹ ꙗвлениѥ блаженаго
и ꙗкоже ѿтолѣ възмогъ и шьдъ въ манастырь бл҃женааго съповѣда братии како ицѣлѣ ѿ болести млт҃вами ст҃го оц҃а нашего ѳеодосиѧ иже слышавъше прославиша б҃а давъшаго такѹ бл҃годать бл҃жномѹ рабѹ своѥмѹ
си же ꙗко по ѹмьрьтвии бл҃жнаго оц҃а нашего ѳеодосиꙗ стефанъ же игѹменьство приимъ подвизаше сѧ о зьдании цр҃кви юже бѣ бл҃женыи началъ зьдати
тоже бл҃годатию бж҃иѥю и мл҃твами пр҃пдбнго оц҃а нашего ѳеодосиꙗ въ мало лѣтъ съзьда на бысть цр҃кы и манастырь съграженъ
и тѹ же вьсѣмъ прѣшьдъшемъ въ ономь же мѣстѣ ꙗкоже рече сѧ малѹ ихъ оставъшю имъже обычаи осѹпающѹю братию тѹ погрѣбати
се же ꙗкоже и близь себе сѹщема обѣма манастырема ѥсть же и посрѣдѣ ѥю дворъ иже блаженыи оц҃ь нашь ѳеодосии сътвори на приꙗтиѥ нищимъ ꙗкоже и вьсѣмъ тѣмъ ѥдинѣмь съгражениемь быти
разно же дворы
се же пакы ѹстави си и оц҃ь нашь стефанъ да въ ветъсѣи цр҃кви по вьсѧ дн҃и слѹжьба ст҃аꙗ творить сѧ за ѹмирающѹю братию
б҃ъ же вьсѧ на потрѣбѹ
и тако ѹмножаше сѧ мѣсто то бл҃годатию божиѥю и мл҃твы ради ст҃го нашего ѳеодосиꙗ
ненавидѧи же добра врагъ иже и присно бореть сѧ съ рабы бж҃ии и не дасть имъ тако мирьно жити нъ пакы зълыими своими къзньми сѹпротивь въстаеть имъ котерѹ въ тѣхъ въздвизаꙗ идеже бо брань вьсегда многа и побѣда тѹ же сѹпостатьнаꙗ рать въставлѧꙗ не прѣстаѥть се бо таково съмѧте сотона створи въ нихъ
ꙗкоже тѣмъ крамолѹ створивъшемъ стефана ѿ игѹменьства ѿставиша
си же тако диꙗволъ раждьже ꙗ на гнѣвъ ꙗкоже и ѿ манастырѧ того тъща ѿгънаша
таче се ꙗко ѹвѣдѣша мнози ѿ болѧръ сн҃ове сѹще въ покаꙗнии томѹ ꙗкоже прѣдани бл҃жныимь томѹ съжалиша сѧ зѣло ѥже тако дх҃овьныи оц҃ь ихъ посрамленъ бысть и ѿ манастырѧ ѿгънанъ ѥгоже приꙗтъ ѿ блаженаго ѳеодисиѧ
тоже тако подавахѹть ѥмѹ ѿ имѣнии своихъ ѥже на потрѣбѹ того тѣлеси и на инѹ потрѣбѹ
онъ же и тѹ ѥмѹ б҃ѹ помагающю мл҃твами блж҃наго наставьника ѥмѹ и оц҃ѧ ѳеодосиꙗ състави себѣ манастырь и цр҃квь възгради въ имѧ ст҃ыꙗ бц҃ѧ
и нарекъ мѣсто то по образѹ сѹщааго въ костѧнтини градѣ из лахерьна и бѣ по вьсѧ лѣта праздьни къ творѧ свѣтълъ ст҃ѣи бц҃и мсц҃ѧ иѹлиꙗ въ в҃ дьнь
си же пакы по изгънании того сѹще и въ манастыри блаженааго ѳеодосиꙗ и съ съвѣта вьсѣхъ великааго никона игѹмена себѣ поставиша
бѣ бо тъ по ѹсъпении блаженааго ѿ мѣста своѥго пришьлъ въ манастырь тъ
се же ꙗкоже мьню по божию изволѥнию быти того мьню поставлению ꙗкоже томѹ старѣишю сѹщю вьсѣхъ
се бо и блаженыи оц҃ь нашь ѳеодосии ѿ того рѹкѹ пострижениꙗ съподоби сѧ и приꙗтъ ст҃го и ан҃гльскаго образа мьнишьскааго
тоже многашьды окȣшааше сѧ врагъ тако же пакы тѣмь съмѧтъше и на того крамолѹ възложити нъ не възможе
ѡбаче ѹже мы многыими ѹказании о семь сътворивъше повѣсть сьде да ставимъ слово
се бо ѥлико же выше ѡ блаженѣмь и велицѣмь оц҃и нашемь ѳеодосии оспытоваꙗ слышахъ ѿ дрѣвьниихъ мене оц҃ь бывъшиихъ въ то врѣмѧ
та же въписахъ азъ грѣшьныи несторъ мьнии вьсѣхъ въ манастыри блаженаго и оц҃а вьсѣхъ ѳеодосиꙗ
приꙗть же быхъ въ нь прп҃дбныимь игѹменъмь стефанъмь
и ꙗкоже ѿ того остриженъ бывъ и мьнишьскыꙗ одежа съподобленъ пакы же и на диꙗконьскыи санъ ѿ нѥго изведенъ сыи ѥмѹже и не бѣхъ достоинъ грѹбъ сыи и невѣгл҃ас наипаче же и множьствъмь грѣховъ напълънѥнъ сыи ѿ ѹности ѡбаче же бж҃иѥю волѥю и по любъви томѹ тако сътворивъшю иже ѡ братиѥ ꙗкоже многашьды ми слышащю доброе и чистоѥ житиѥ прп҃добьнаго и бо҃носьнааго и блаженааго рекѹ оц҃а нашего ѳеодосиꙗ радовахъ сѧ бл҃годарѧ того ꙗко тако потрѹди сѧ и тако житъ въ послѣдьнимь вѣцѣ
пакы же имь же не бѣ ни ѿ кого же въписано
печаль и скьрьбь дш҃ю мою обьдьрьжааше
тѣмь же ꙗкоже се любъвию съдьрьжимъ ѥже къ ст҃омѹ томѹ и великомȣ оц҃ю нашемѹ ѳеодосию окѹсихъ сѧ и ѿ грѹбости ср҃дцѧ моѥго ѥже о нѥмь слышахъ и ѿ многа мала въписахъ на славѹ и чьсть великомѹ б҃ѹ и сп҃сѹ нашемѹ іс҃у х҃ѹ съ нимь же оц҃ю слава кѹпьно и съ прѣст҃ыимь дх҃ъмь нынѣ и присно и въ бесконьчьныꙗ вѣкы вѣкомъ аминь
сказане ѡ взѧти ц҃рѧграда безбожными тоуркы салтаном тоурьскымъ царемъ
В лѣто ҂ѕ҃ ц҃ ѯ҃ а҃ Властвꙋющꙋ тꙋркы безбожномꙋ магметꙋ амꙋратовꙋ с҃нꙋ и бывыи тогда в мѷрꙋ и в докончанїи быс с православным ц҃рмъ костѧнтиномъ ивановичем црствꙋющимъ въ ц҃рѣградѣ
и абїе безбожныи магметъ брань въздвиже противꙋ костѧнтина града
не по чинꙋ но съпротивꙋ сътвореныхъ сложенʼныхъ клѧтвъ воинʼство приведе много по земли и по морю
и ратовати нача
и пришед внезаапꙋ ѡбʼстꙋпивъ град съ многыми силами
ц҃рь же конʼстѧнʼтинъ съ прилꙋчившими сѧ велʼможами и вси людїе града видѣвше єго пришедʼша съ многыми силами и не вѣдѧхꙋ что сʼтворити понеже людʼскаго събранїа въ градѣ не бѣ и братїамъ ц҃рвымъ не соущимъ тꙋ
и посла ц҃рь к магметꙋ слътанꙋ посланʼникы ѡ мироу хотиѧ оувѣдати бывшеє и ѻ мирꙋ г҃лти
ѡнʼ же ѻканʼныи безвѣрныи ж и лꙋкавыи посланʼникы ѿсла бездѣлны
а самъ предивнымъ ополченїем и страшнымъ движенїем по соуши и по морю пристꙋстꙋпивъ къ црствꙋющемꙋ граду мсца декабрѧ и повелѣ бити поушками и пищалʼми и стѣнобитными хытростʼми
и пристꙋпи градскїѧ оуготовлѧти
соущїи ж людие въ градѣ грекы и фрѧгове выѣждаѧ изʼ града бїахꙋ сѧ с тоуркы не дающе имъ стѣнобитныѧ хытрости нарѧжати
но оубо салтанове в силе велицѣи и тѧжцы соущи грекы не возмогоша имъ никоеѧ пакости сътворити зане єдинъ бьаше сѧ с тысѧщею а два со тмою
сїе же оувѣда ц҃рь костѧнʼтинъ
и повелѣ велможамъ и мегистаном разделити воиномъ градскїа стѣны и стрѣлници и врата
також и всѣ людие
и колоколы ратныѧ на всѣхъ стѣнахъ изставити да коиждо ихъ вѣдаетъ и хранитъ свою страноу
и всѧ ꙗже на бранʼноую потребꙋ да оустраꙗють
и да бьют сѧ с тоурки съ стѣны
а из града не выходити ни выѣждати
такоже и поушки и пищали оуставити по пристꙋпным мѣстомъ на съхраненїе стѣнамʼ
а самъ ц҃рь костѧнʼтинъ с патрїарʼхомъ анастасїемъ и съ ц҃рцею и со с҃тли и съ всѣмъ с҃щнʼнымъ събором и съ множествомъ женъ и дѣтеи хожахꙋ по црквамъ бжїим молбы и моленїе дѣюще плачюще и рыдающе и г҃лще сице
господи г҃и страшно єсество
неисповѣдимаѧ сила юже древле горы видѣвше въстрепеташа
и тварь потрѧсе сѧ
сл҃нце же и лоуна оужасаше сѧ
блистанїе ихъ погыбе
и звѣзды нбсныѧ спадоша
мы же ѻкааннїи таѧ всѧ презрѣвшє съгрѣшихомъ и безаконʼновахомъ и ѻзлобихомъ твое бжство забывающе твоѧ великаѧ дарованїа и презирающе твоѧ повелѣнїа
ꙗко неистовїи еже на нас млсти и щедротъ твоих ѿвратихом сѧ
и на злодѣанїе и безаконїе ѡбратихом сѧ ими же далече ѿ тебе ѿстꙋпихом сѧ
всѧ сїа ж наведе на ны и на град твои с҃тыи
праведнымъ и истинʼнымъ соудомъ створилъ еси грѣхъ ради н҃шхъ
и нѣс нам ѿверʼсти оустъ что г҃лати
но ꙋбо всепѣтыи и преблсвенʼныи г҃и създанїе и творенїе єсмѧ твое и дѣла роукъ твоих
не предаи же нас до конца врагомъ н҃шим
и не разори достоꙗнїа твоего
и не ѻстави млсть твою ѿ нас
ѻслаби намъ времѧ сїе во єж ѡбратити сѧ намъ и покаꙗти сѧ твоемꙋ б҃лгооутробїю
самʼ бо влдко реклъ еси
не прїидохъ праведныхъ сп҃сти но грѣшныхъ призвати на покаꙗнїе въ еже ѡбратити сѧ нам и живым быти
еи гси ц҃рю нбсныи ѡслаби
ѻстави н҃нѣ пречстыѧ ради б҃гом҃тре и с҃тыхъ патрїарʼхъ и ц҃реи преж оугодившихъ твоемꙋ бжствꙋ въ градѣ сем
сїа же инаѧ многаѧ изрекшим такоже и пренепорочнои б҃ци ѿ среды срдца стоꙗнїе и рыданїемъ по всѧ д҃ни молѧхꙋ сѧ
ц҃рь же ѡбьѣждаше крꙋгъ града по частꙋ оукрѣплѧа стратигъ и воиновъ и всѣх людеи да не ѿпадоут надежею ни ѻслабїють съпротивленїемъ на врагы но да оуповають на господа вседръжителѧ
тъ бо н҃шь помощникъ и защититель єс
и пакы обращаше сѧ на м҃лтвꙋ
тоуркы ж на всѣхъ мѣстѣх бьахꙋ сѧ бес престани д҃нь и нощь пременѧюще сѧ не дающе ни мало ѡпочити градскым но да сѧ оутрꙋдѧть понеже оуготовлѧхꙋ сѧ ко пристоупꙋ
и тако творѧхꙋ ѡбои г҃і д҃нїи
вʼ д҃і д҃нь тоуркы ѻкликнꙋвше свою сквернꙋю м҃лтвꙋ начаша в сꙋрны играти и вʼ варʼганы и в накры бити
и прикативше поушки и пищали многїе начаша бити град такоже и стрѣлѧти из рꙋчныхъ лꙋковъ тмочисленых
гражане же ѿ бесчисленаго стрѣлѧнїа не можахꙋ стоꙗти на стенах но западше ждахꙋ пристоупꙋ
а инїи потивꙋ стрѣлѧхꙋ ис поушекъ и ис пищалеи елико можахꙋ
и многы тоуркы оубиша
патрїарʼх же анастасїи и с҃тлїе і весь с҃щнʼничскїи чинъ бѧхꙋ непрестанʼно молѧще сѧ ѡ млсти б҃жїи и ѡ избавленїи града
егда ж безбожнїи тоуркы всѣхъ людеи съ стѣны збиша и абїе въскричаше все воинʼство и нападоша на град вкоупѣ съ всѣхъ странъ кличюще и въпїюще ѡвѣмъ съ огни различными а инїи с лѣстницами дрꙋзїи же съ стѣнобитными хытростьми и иныѧ многїа козни на взѧтїе града
градскїе же людие такоже въпїахꙋ и кричахꙋ на нихʼ бьюще сѧ с ними крѣпко
б҃лговѣрныи же ц҃рь констѧнтинъ ѡбьѣждаше по всемꙋ граду понꙋждаѧ своѧ люди дающе имъ надеждоу б҃жїю
и повелѣ звонити по всемꙋ граду на съзванїе людем
тоуркы же оуслышавше звон велїи пꙋстиша соурныѧ и троубныа гласы и тимпанъ тмочисленыхъ
и быс сѣча велика ѕла и преоужасна ѿ поушечнаго бою и пищалнаго стоукꙋ и ѿ зоукꙋ звонʼнаго и ѿ гласовъ воплеи и кричанїа ѿ ѻбоихъ людеи и ѿ трѣскоты ѡроужїѧ такожде и ѿ плача и рыданїѧ градʼскых людеи жен и дѣтеи ꙗко и земли колебати сѧ и не бѣ слышати дроуг дроуга что г҃лет
быс громъ велїи ѿ множества ѡгнѧ и стрелѧнїе пꙋшекъ и пищалеи ѿ ѻбоихъ странъ
дымное кꙋренїе згꙋстїв сѧ покрыи градъ и воиско все ꙗко не видѣти дроугъ дроуга с ким сѧ бьєт изʼ зелеинаго доухꙋ многымъ оумр҃ти
и сѣчахꙋ сѧ на всѣхъ странахъ града дѡнʼдеже нощнаѧ тʼма их разделитъ
тоурʼкы оубо ѿидоша въ своѧ станы и мр҃твыѧ своѧ ѡставивъ
а градскїа люди падоша ѿ трꙋда ꙗко мр҃твы
токмо стражеи единыхъ ѡставиша по стенамъ
на оутрїа же ц҃рь костѧнʼтинъ повелѣ събрати троупїа мр҃твыхъ и погрести
бѣ же числомъ оубьеныхъ и знаемыхъ грековъ ҂а҃ и ѱ҃ и м҃ а фрѧговъ и арменъ ѱ҃
б҃лговѣрныи же ц҃рь костѧнтинъ з болѧры поиде по стенамъ града хотѧ вѣдити ратных
и не бѣ ѿ нихъ г҃лса ни послꙋшанїанїа
всѣ бо бѧхꙋ ѡпочивающе ѿ трꙋда
и видѧше полны рʼвы троупїа а иныѧ в потоцех и на брезехъ громады мр҃твых
и помѣтиша мр҃твыхъ тоурковъ ҂и҃і
и повелѣ ц҃рь стѣнобитныѧ съсоуды и хытрости ѡгню предати
а самʼ ц҃рь костѧнʼтинъ поиде с патрїархом и съ с҃тли и съ всѣми с҃щнʼными съборы въ с҃тꙋю великꙋю ц҃рквь молʼбы и бл҃годаренїа въздаꙗти всесилномꙋ б҃ꙋ и прчстыѧ б҃гом҃тре
чаꙗхꙋ бо ꙋже ѿстꙋпити безʼбожномꙋ толикое паденїе видѣвъ своихъ ратных
ѻнʼ же бе звѣроѡбразныи не тако помышлѧше
но вʼторыи д҃нь посла видѣти мр҃твыѧ своѧ
и ꙗко сказаша емꙋ много мр҃твых но вʼскоре посла многыѧ полʼкы взѧти троупїа своа
ц҃рь же кѡнстѧнʼтинъ заповѣда да не дѣють ихъ никоею же бранїю ꙗк да ѡцыстѧтъ рʼвы и потоцы
и так взѧша своѧ троупы безбранʼно и пожгоша
видѣвʼ же безбожныи магметʼ ꙗко не оуспѣ ничтоже но паче своих погꙋби и повелѣ магыстромъ вʼскоре прибавити поушки и пищали многи и стѣнобитныѧ козни готовити
и въ з҃ д҃нь пакы безвѣрныи повелѣ итʼти воискꙋ ко граду и тако сѧ бити ꙗкоже и первїе безʼ почиванїа
бл҃говѣрныи же ц҃рь костѧнʼтинъ посылаше по морю и по сꙋхꙋ въ амʼморїю кʼ братїамъ своим и вʼ венецыю и в зиновью ѡ помощи
и братїа же єго не оуспѣша понеже распрѧ велїа бѣ междоу ими
и съ арʼбанаши ратовахꙋ сѧ
а фрѧгове не въсхотѣша помощи
но гл҃хꙋ в себѣ
не дѣите
да возмоуть тоуркы
а оу нихъ мы възмемъ ц҃рьград
и так не быс ни ѿкоудꙋ помощи ц҃рю костѧннʼтинꙋ
единъ токмо зеновьꙗнин к҃нзь именем зꙋстѣнїа прїиде къ ц҃рю на помощь на двоу кораблѣх и на двоу катаргахъ въ ѡрꙋженых имѣѧ сʼ собою х҃ храбрых
и проиде скʼрозѣ всеѧ рати тоурʼскїа по морю
доиде здравъ до стены ц҃рѧграда
егож видѣвъ ц҃рь конʼстѧнтинъ възрадова сѧ ѕило
дааше ємꙋ чсть велїю понеже вѣдомъ бѧше ц҃рю
ѡнʼ же испроси оу ц҃рѧ хоуждьши пристоупное мѣсто града
и придасть емꙋ ц҃рь людии своихъ на исполненїе двою тысѧщь
и бьаше сѧ с тоуркы толма храбро и моужествено ꙗко ѿстꙋпити ѿ того мѣста всѣмъ тоуркомъ идѣ же бѣ зꙋстѣнїа и к томꙋ не приходити на то мѣсто
зꙋстѣнїа ж не токмо свое мѣсто хранѧше но и по стѣнамъ града ѡбʼхождаше оукреплѧа и наставлѧа люди да не ѿпадоуть надеждею но на б҃га оуповати неподвижно и не ѻслаблѧти в дѣлех и ѿ всеѧ д҃ша и ѿ всего ср҃ца брати сѧ с невѣрными
и г҃ь б҃ъ поможет ны
таковыми оубо словесы многыми оуча и наставлѧа люди зане сам наоученʼ бѣ до ѕила ратномꙋ дѣлꙋ
и възлюбиша его вси людие
и послоушаша его въ всемъ
тоурки же по всѣмъ мѣстомъ пристꙋпающе стоуждахꙋ гражаномъ безʼ почиванїа пременѧюще сѧ зане множество их бѣ ꙗкоже и предрекохом
въ л҃.и ж д҃нь по первомъ пристоупи пакы прикатиша поушʼкы и пищали и иныѧ стѣнобитныа сосоуды мнози
в нихʼ же поушки двѣ велици
их тоу слиꙗша
едино ꙗдро в колѣно а дрꙋгое в поꙗсъ
и всѣми силами пристꙋпивъ начаша бити градʼ непрестанʼно съ всѣхъ странъ
а противоу зꙋстѣнїѧ нарѧдиша поушкꙋ болшꙋю зане на томъ мѣстѣ стѣна бѣ градскаѧ ветʼха и ниска
и ꙗк оудариша по томꙋ мѣстꙋ и стѣна поколеба сѧ
и пакы второе оудариша
и сразиша стены с верхꙋ акы сажен е҃
в третье єже не оуспѣша зане нощь ꙋспѣ
Зꙋстѣнїа же то мѣсто нощию задѣлаша
и дрꙋгою стѣною древѧною землею изноутри подкрепи
но что мощно ꙋчинити противꙋ толикїа силы наипаче же противꙋ гнѣва б҃жїа грѣхъ ради н҃шихъ
наоутрїꙗ же начаша бити то же мѣсто изо многых поушекъ и пищалеи
і ꙗко ꙋтрꙋдиша сѧ стѣнꙋ нарѧдивъ стрѣлѧша из болʼшїа пꙋшки
оуже чаꙗхꙋ разорити стѣнꙋ
и б҃жїим застꙋпленїемъ поиде ꙗдро выше стѣны
токмо з҃ зꙋбовъ захвати
и оудари сѧ ꙗдро по ц҃рковнои стѣны
и распаде сѧ ꙗко прах
и видѣвше тꙋ соущїи людие и бл҃годариша б҃а
ꙗкоже ѿ полоуд҃ни надиша въ дрꙋгїе
зꙋстѣниꙗ же нарѧдивъ поушʼкꙋ свою и оудари в тоѧ поушкꙋ
и разсѣде сѧ оу неи зелеиникъ
сиꙗ ж видѣвъ безбожныи магметъ възꙗри сѧ до ѕила
и возопи велїимъ гласом
ꙗгʼма ꙗгма
сїи рѣчь на изграбленїе града
и абїе въскрича все воинʼство
и пристꙋпиша ко граду съ всѣми силами по земли ж и по морю всѧкыми дѣлы и хытростʼми на взѧтїе града
градскыи ж людїе вси взыдоша на стѣны
и противлѧхꙋ сѧ имъ бьюще сѧ крѣпко ꙗко патрїарʼхꙋ и с҃тлемъ съ с҃щенʼническымъ чиномъ токмо ѡстати с по цр҃квамъ б҃жїим и молити сѧ гсоу б҃гꙋ со слезами и рыданїем
бл҃говѣрныи же ц҃рь конʼстѧнʼтинъ непрестанʼно ѡбьеждаше по всемꙋ граду плача и рыдаѧ молѧ стратигъ и всѣхъ людии г҃лѧ
гсдїе и братїе малїи и велицїи днсь прїиде ч҃съ прославити б҃а и пречстꙋю его м҃трь и н҃шю православнꙋю хрстїанʼскꙋю вѣрꙋ
мꙋжаите сѧ
и крепите сѧ
и не ѡслаблѧите въ троудѣх ни ѿпадаите надеждею кладоуще главы своѧ за православнꙋю вѣрꙋ хрстїанʼскꙋю и за с҃тыа цр҃кви ꙗко да и насъ помьлꙋетъ и прославить всещедрыи б҃ъ
и повелѣ звонити по всемꙋ граду
такоже и зꙋстѣнїи рыща по стенам оукреплѧше и понꙋжаше люди
и ꙗко оуслышаша людїе звонъ с҃тхъ церквеи и абїе оукрепиша сѧ и ѡхрабриша сѧ всѣ гл҃юще дроуг ко дроугꙋ
оумремъ братїе за вѣрꙋ хрстїанʼскꙋю
и ꙗко преди писахꙋмъ кїи ꙗзыкъ можеть исповѣдати или изрещи тоѧ беды и страсти
падахꙋ бо троупїа ѻбоихъ странʼ ꙗко снопы съ забралъ
и кровь ихъ течаше ꙗко рекы
и наплъниша с троупїа чл҃ча до верхꙋ стѣны ꙗк чрезъ ихъ ходити тоуркомъ акы по степенемъ бити с
мр҃твыꙗ бо ихъ бѧхꙋ мостъ и лѣстница ко граду
такоже и потоци и бреги вʼкроугъ града наполниша сѧ трꙋпїѧ
и лименю галатʼскомꙋ кровавомꙋ быти
тако силʼно и нещадно сѣчахꙋ сѧ
и аще не бы гсь прекратил д҃нь тъ то и конечнаѧ бо оуже бѣ погыбель граду понеже гражане вси оуже бѧхꙋ изнемогоша
нощи ж наставши тоуркы ѿстоупиша кʼ станомъ своимъ акы оуставши
а градʼскїе людиє падоша кїиждо гдѣ оуспѣ ѿ трꙋда
и бѣ тоѧ нощи слышати ничтоже ино развѣ стонанє и вопль сѣченых людїи кои еще живи бѧхꙋ
наоутрїꙗ же ц҃рь констѧнтинъ повелѣ с҃щнʼникомъ и дїакономъ събрати сѧ и погрести троупїа
а иже єще живи бѧхꙋ тѣхъ повелѣ раздавати врачемъ
и събраша мр҃твыхъ грековъ и фрѧговʼ ҂е҃ и ѱ҃
зꙋстѣнїа же и всѣ велможи поидоша по стѣнамъ расмотрѧюще стѣнъ и троупїа невѣрных
и тако помѣтивше сказаша ц҃рю и патрїарʼхꙋ ҂л҃ е оубьенʼныхъ тоурʼковъ
ц҃рь же конʼстѧнтинъ плача и рыдаѧ не престаше видѧщи своихъ людеи оубьенных
а помощи ни ѿкоудꙋ не чаꙗше
и неѿстоупʼное дѣло невѣрных
патрїарʼхʼ же и весь клирикъ такоже и весь синьгклитъ црскыи взѧша ц҃рѧ и поидоша оутѣшающе єго кʼ великои црькви на м҃лтвꙋ и бл҃годаренїе всемлстивомꙋ б҃оу такожде и множествоу бл҃городныхъ дѣтеи съ ц҃рцею
и бѧше видѣти въ всемъ градѣ всѣмъ людемъ и женам притичющимъ къ б҃жїимъ ц҃рквам со слезами хвалѧще и бл҃годарѧще б҃а и прчстꙋю б҃гом҃трь
и тако проводиша д҃нь тъ и всенощное пѣнїе
безʼбожʼныи же магметь трꙋпїа людеи своихъ не въсхотѣша взѧти но помышлѧюще метати ихъ порокы въ градʼ да съгниють и ѡсмрадѧть градʼ
сказывающе ємꙋ величество града и пространʼство ꙗко не коснет сѧ ихʼ ничтоже и пожʼгоша всѣх
и по сихʼ въ ѳ҃и д҃нь скверныи магметъ пакы повелѣ всемꙋ воинʼствꙋ пристꙋпити ко граду и брань творити по всѧ д҃ни
а поушкꙋ ѡнꙋ великꙋю повелѣ передѣлати того крепчає
сїꙗ же оувѣдавъ велʼможа и зꙋстѣнеи с патрїарʼхомъ събрав сѧ вкоупѣ и начаша оувещевати ц҃рѧ гл҃ще
видим г҃и ц҃рю ꙗко съ безбожныи безвѣрны не ѻслабиєт дѣломъ но паче готовит сѧ на бѡлшеє дѣло
и что сътворимъ помощи ни ниѿкоудꙋ чающе
но подобаетъ г҃и ц҃рю тебѣ изыти изʼ града того на подобно мѣсто
и сїа оуслышавше людие твои и братїа твоѧ к тебѣ прїидꙋть на помощь
но и арʼбан҃ша оубоꙗв сѧ прїидеть к симьж
єгда како съ безбожныи магметь оустрашив сѧ ѿстоупить ѿ града
сїа и инаѧ многаѧ изрекоша ц҃рю
и карабли и катарʼгы даꙗхꙋ емꙋ зꙋстѣнїевы
бл҃говѣрныи же ц҃рь конʼстѧнтинъ на длъгъ час оумолʼча испꙋщаѧ слезы
и тако реч имъ
хвалю и бл҃годарю съвѣтъ вашь гсдїе мои
и вѣмъ ꙗко на полʼзꙋ ми єс сиѧ всѧ гл҃те
но понеже не могꙋть сїа так быти но како азъ сїа могꙋ сʼтворити ѡставити с҃щнʼничество и ц҃ркви б҃жїа и црство всѣхъ людии в толицеи бедѣ соущи
и что ми речть вселенʼнаѧ
ни гсдїѧ мои ни
но да оумрꙋ здѣ с вами
и падʼ поклонит сѧ имъ плача горʼко
и прекратиша рѣчи да не паче млъва боудет в людех
и послаша пакы во амъморїю и въ фрѧгы и въ всѣ ѡстровы ѡ помощи
гражане же въ д҃нь бїахꙋ сѧ с тоуркы
а в нощи влазѧхꙋ въ рʼвы
и пробивахꙋ стѣны ровныа ѿ полѧ
и изнырѧхꙋ землю по застѣнїю по многыхъ мѣстѣхъ задѣлывающе многїа съсоуды с поушечным зелїем
такоже и на стѣнахъ оуготовлѧхꙋ многїа съсоуды наполнѧюще смолʼьѧ и сѣры горѧчїе и посконы съ смолою и зʼ зелїемъ поушечным
д҃немʼ же миноувшим к҃ е тако бьюще сѧ по всѧ д҃ни и пакы повелѣ безбожныи прикатити ѡнꙋ поушкꙋ велїю
бѣ бо оувѧзана ѡбрꙋчами желѣзными
чаꙗхꙋ оукрепивше ю
и ꙗко испꙋстивше ю вʼ перʼвые и абїе разʼсѣде сѧ на многїе части
ѡн же безʼвѣрныи мнѧше сѧ порꙋганъ быти
и въскорѣ повелѣ тоуры прикатити ко граду съ всѣми силами
бѧхꙋ бо велици покровенʼны
и егда оуставиша тоуры по всемꙋ брегꙋ рʼва хотѧхꙋ наплънити рʼвы древесы и хʼврастїем и землею придвигнꙋти и приклонити тоуры ко граду и пакы подкопывати стѣнꙋ въ многїе мѣста и низверʼгнꙋти на землю
и ꙗко пристꙋпиша мʼножество людеи рʼвы засыпати и абїе гражане зажʼгоша съсоуды зелеиныѧ иже бѧхꙋ задѣланы внѣ рʼва
и внезаапꙋ възгреми землѧ аки громъ велїи
и подьꙗ сѧ с тꙋрами и с людʼми ꙗко боурѧ силʼнаѧ до ѡблакъ
и бѣ слышати трескотъ и сътренїе тоуръ и вопль и стонанїе людʼское страшно ꙗко ѡбѣма бежати гражане ꙋбо сʼ стѣны въ градʼ а тоуркы ѿ града далече
падахꙋ с высоты людиє и древеса ѡвїи въ град а инїи в ровъ а инїи в рать
и наплъниша с рʼвы тоуковъ
абїе зажигахꙋ бочкы сʼ смолою и пꙋщахꙋ на нихъ
и погорѣша вси
и тако б҃жїим промысломъ в тъ д҃нь избави сѧ градъ ѿ безбожныхъ тоурковʼ
злонравныи же магʼметъ сʼ множествомъ вои своих издалеча бѧше смотрѧ бывшаго и помышлѧше что сʼтворити
такоже и ратʼныѧ вси оубоꙗша сѧ
ѿстоупиша ѿ града
греки же вышед из града побивахꙋ во рвѣ тоурковъ кои еще живи бѧхꙋ
и събравше ихʼ во многїе громады и съжʼгоша ихʼ вʼкоупѣ съ ѡставшими тоуры
ц҃рь же с патрїарʼхомъ и весь с҃щнʼныи съборъ бѧхꙋ по всѣмъ ц҃рквамъ молѧще сѧ и бл҃годариша б҃а
чаꙗхꙋ конечнымъ бранемъ
також безбожныи магʼметь многїа д҃ни съвѣтовавъ преложиша ѿстꙋпити ѿ града въ своꙗ си зане оуж морʼскїи поуть приспѣ и чаꙗхꙋ ѿ всюдоу помощи граду
нъ оубо понеже безʼзаконїа наша превзыдоша главы наша и грѣхы н҃ша ѡтѧготѣша срдца н҃ша во еже заповедеи б҃жїихъ не послꙋшахом и в пꙋтехʼ его не оучахомъ ходити гнѣва его камо оубежимъ
ц҃рь оубо с патриарʼхомъ такоже и весь црскыи синʼгьклитъ и всѣ людие съвѣтʼ съвѣтꙋюще не бл҃гъ гл҃юще сице
понеже ѡнъ зловѣрныи тако многїа д҃ни стоитъ безʼбранʼно и пакы на нас готовит сѧ но да пошлемъ к немꙋ ѡ мирꙋ
еже и сътвориша
ѡнъ же лоукавыи слышавъ порадова сѧ вʼ срдци своем
чаꙗше ноужа нѣкаѧ прїиде граду
и ѿлагаше свое ѿшестʼвїе
и начаше съвѣщевати ѻ мирꙋ
и тако ѿвѣща посланником
и аще просите мирꙋ безʼбожныи магметь реч азъ сїе створю
но да изыдеть ц҃рь изʼ града во аморїю такоже и патрїарʼхъ и вси людїе безʼ вреда а мнѣ ѡставивши град поустъ
и азъ миръ вѣчныи сʼтворю да не вʼстꙋплю сѧ въ амʼморїю ни въ ѡстровы его никоею хытростїю въ вѣкы
а которыи не въсхотѧть изыти изʼ града да боудꙋть во имени моемъ без вреда и бес печали
сїꙗ же всѧ слышавъ ц҃рь костѧнʼтинъ и патрїарʼхъ и вси людїе абїе въстенѧвше ѿ среды срдца и роуцы на н҃бо въздвигше гл҃ахꙋ
застоупниче н҃шь г҃и призри ѿ высоты славы твоеѧ
и низложи гръдыню сквернаго сего
и избави град достоꙗнїѧ твоего
и бо людїе єсмѧ влдчесивїа твоєг и ѡвца пажити твоеѧ живоущи въ дворѣ твоемъ и въ единомъ стадѣ
и камо изыдемʼ ѡставше пастырѧ и наставника своего
ни г҃и ц҃рю ни
но да оумремъ вси здѣ въ с҃темъ дворѣ твоем и въ славꙋ величествїа твоего
и сїѧ всѧ изрекшимʼ и пакы готовлѧхꙋ сѧ на брань кающе сѧ ѡ посланїи кʼ безбожномꙋ магметꙋ зане тѣмъ оудръжахꙋ его
д҃немʼ же трїемъ минꙋвшимъ сказаша ѡканʼномꙋ магметꙋ ꙗко поушка ѡна великаѧ добрѣ слиꙗ сѧ
и тако съвѣщеваше еще пꙋститї ю
и повелѣ пакы воискꙋ всемꙋ поити къ граду и брань творити по всѧ д҃ни
сиꙗ ж быс за н҃ши грѣхы б҃жїе попꙋщенїе ꙗко да збоудет сѧ всѧ прежеречннаѧ ѡ градѣ сем при конʼстѧнʼтинѣ велицемъ ц҃ри и лʼвѣ прмдремъ и мефодїи епспи патрїиском
м҃ца маиѧ въ ѕ҃ д҃нь пакы повелѣ безвѣрныи бити град в то же мѣсто идѣж бьꙗхꙋ в первїе изо многыхъ поушекъ и пищалеи по г҃ д҃ни
и ꙗко оутрꙋдиша стѣнꙋ и оудариша из болʼшїа поушкы и испаде съ стѣны каменїа много
и вʼ дрꙋгїе ꙋдариша
и распаде сѧ стѣны велїе мѣсто
і оуж вечерꙋ наставшꙋ тоурки начаша стрелѧти изъ многихъ пꙋшекъ в тож мѣсто бес престани чрезъ всю нощь не дающе гражаномъ задѣлывати того мѣста
греки же тоѧ нощи оуготовиша баштꙋ велїю противо того мѣста
наоутрїа же пакы тꙋрки оудариша изʼ болʼшїа поушки пониж тѡг мѣста
и вывалиша стены мног
и тако вʼ дрꙋгїа
и вʼ третьии
ꙗко оуж оучиниша мѣсто велїе и абїе въскричавше мнѡжство людии вьсʼскочиша на то мѣсто дроуг дроуга понꙋжающе такоже и греки изʼ града противꙋ ихʼ
и сѣчахꙋ сѧ ѕлѣ рыкающе аки дивїи ѕвѣрїе
и бѣ страшно видѣти ѡбоих дръзости и крѣпости
зꙋстѣниꙗ ж събра многїа люди
въскричавъ нападє на тоуркы моужествено
и абїе прогони их съ стѣны
и наполʼниша ровъ мр҃твых
амꙋратʼ же ки ꙗнʼчанинъ крѣпокъ сы тѣломъ смешавше съ грекы доиде зꙋстѣнїа
и начатъ сещи его лютѣ
гречинʼ же нѣкїи скочиви съ стѣны ѿсѣче ємꙋ ногꙋ секирою
и тако избави зꙋстѣнїа ѿ смерʼти
флабоурʼра же воевода западныи тоурʼскїи амарʼ беи сʼ своими полʼкы нападе на грекы
и быс сѣча зла
изʼ града же рагʼкавею стратигꙋ со многыми людʼми приспѣвшꙋ на помощь и прогна тоуркы даже и до самого амар беиѧ
ѡнʼ же видѣхъ рагʼкавею лютѣ сѣкꙋща тоурковъ
амарʼ беи же ѡбнажь мечь нападе на нь
и сѣчахꙋ сѧ ѡба ѕлѣ
рагʼкавеи же настꙋпи на камень
оудари амарʼ беѧ мечемъ по плечю ѡбѣма рꙋци
и разʼсѣче єго на двое
силꙋ бо имѣѧ в рꙋках велїю
тоурʼкы же тʼмочислеными ѡкрꙋживʼше єго сѣчахꙋ его люто
и разʼсѣкоша рахʼкавеѧ на части
и грековъ прогнаша въ град
и быс греком плач и оужасъ велїи ѡ рагкавеи понеже ратникъ бѣ велїи моужественъ и ц҃рю любим
и оуж нощи наставши и преста сѣчѧ
и разыдоша сѧ ѡбои
и пакы начаша тоурки стрѣлѧти ис пꙋшекъ на раздроушеное мѣсто
а граждане начаша башʼтꙋ ширити и дѣлати крѣпко ѡ всеи прогалине
и навадиша в ню поушкы многїа таино зане башта бѣ изнꙋтри града
наоутрїꙗ же ꙗко видѣша тоуркы стѣнꙋ незадѣланꙋ вʼскорѣ начаша бити сѧ съ гражаны
гражане же бьюще сѧ с ними и побѣгахꙋ ѿ нихʼ
тоуркы же въскричавше на них и вʼскорѣ нападоша множество ихъ чающе оуже ѡдолѣти
зʼгꙋстившꙋ же сѧ многымъ тоурком грекы же разбѣгоша сѧ
и пꙋстиша на нихъ пꙋшки
и побиша много тꙋрковъ
и изʼ града нападе на нихъ палеилогъ стратигъ синʼгꙋрʼла со многими людми
и избиваше ихъ крѣпко
въсточныи же флабоурʼра мостоуфа тоурски вʼскорѣ прїиде на грекы съ многою силою
и прогна ихъ во градʼ
и оуже хотѧхꙋ стѣнꙋ ѿꙗти
феѡдорʼ же тысѧчникъ съвокꙋпив сѧ со зꙋстѣнїемъ и оудариша сѧ на тоурʼкы
и быс сѣча велїа
тоурʼки же ѡдолевахꙋ грекъ
бл҃говѣрныи же ц҃рь костѧнʼтинъ бѧше вʼ притворе великїа цр҃кви съ всѣми болѧры и стратигы совѣтꙋѧ ѡ оустремленїи безбожнаго гл҃ще
се оуже по всѧ д҃ни непремѣнʼно сечем сѧ с тꙋрки
колико погыбе тысѧщь н҃шеи рати
и аще вʼпреди також боудетъ то всѣхъ нас погꙋбѧт и градʼ въспрїимоуть
но събравше сѧ со изʼбранʼными назнаменовавше сѧ изыдемъ изʼ града нощїю в подобно времѧ
и б҃гꙋ помогающꙋ нападем на нихъ ꙗкоже иногда мадиѡмъ на мадиꙗмлѧнъ
или да помремʼ за ц҃ркви бжїа или избавленїе полꙋчим
тако ꙋбо съвѣтꙋюще мнози на то оуклонѧхꙋ сѧ
надѣꙗхꙋ бо сѧ на ц҃рѧ костѧнʼтина зане вѣдахꙋ храбрѡс и силꙋ его
великꙋ бо бѣ ѕило и исполнен силою
кыр лꙋка же и арʼхидꙋскъ и никола епарʼхъ оумоулчаша на длъгъ часъ
и тако рѣша
се оуже г҃и ц҃рю пѧт мсць прошло ѿнелѣже начахомъ брати сѧ с тꙋрʼкы просѧще млсти б҃жїа
и аще боудет волѧ еще можемъ иныѧ пѧт мсць брати сѧ с ними
аще ли же не боудеть помощи божїа и тако сʼтворимъ единымъ часомъ вси погыбнем и град погꙋбим
великїи же доместикъ и с нимъ логофеть и ины мнози велʼможи съвѣщевахꙋ да изыдеть цар изʼ града вземъ сʼ собою изʼбранʼныхъ коликолико мощно на ѿсѣкꙋ не дающе града взѧти тоурком толико дръзостно пристꙋпати къ граду и издалеча потребнаѧ проводити
и оуслышавше сїа хрстїане събероуть с к намъ на помощь
и тако оумышлѧющимъ им сказаша ц҃рю ꙗко оуже тꙋркы взыдоша на стѣнꙋ и ѡдолѣвають гражанъ
ц҃рь же конʼстѧнʼтин всѣдʼ на фарисъ и погна напрасно и всѣ велможи и стратигы с ним
и минꙋвше ц҃рѧ велможи и стратигы поскориша на помощь
и срѣтоша народъ много бѣгающь
и възʼвращахꙋ ихъ бьюще
зоустѣнїа же съ инѣми стратигы бьꙗхꙋ сѧ с тоуркы оуже въ граде
ѡвогда побѣгающе ѿ тоурковъ ѡвогда же оукреплѧхꙋ сѧ възвращахꙋ сѧ и борѧхꙋ сѧ с ними
а инїи тоуркы мнози мосты сʼтвориша
на конехъ вьѣжʼжахꙋ
стратигом же всѣмʼ снемʼшимʼ сѧ съ зꙋстѣнїемъ нападахꙋ на тоуркы соурово
и възʼвратиша ихъ до стены
но ꙋбо тоуркомъ многымъ вшедʼшимъ во градʼ конʼскым и пѣшимъ възвратиша стратигъ пакы
и бьꙗхꙋ сѧ нещадно
и ѡдолевахꙋ грековъ
и аще не бы оускорилъ ц҃рь конʼстѧнтинъ к ним конечнаѧ бо оуже погыбель граду
достигʼшꙋ же ц҃рю и нападшꙋ на тоуркы съ изʼбранʼными своими и сѣчаше ихъ несчадно и оужасно
ихʼ же бо достизаше разʼсѣкаше на двое а иныхъ пресѣкаше на полы
не оудръжеваше меч єго ни в чемъ
тоурки же крыꙗхꙋ сѧ
не могоша стоꙗти противꙋ крѣпости его
и дроугъ дроуга понюкываше на него
и всѧкым ѡроужїемъ хотѧхꙋ его ꙋꙗзвити
и стрѣлы бесчислены пꙋщахꙋ на нег
нъ оубо ꙗкоже рече сѧ въ бранʼныѧ побѣды црское паденїе бываетъ б҃жїимъ промыслом
ѡроужїа бо ихъ всѧ и стрѣлы соуетно падахꙋ
и мимо его летѧще не оулꙋчахꙋ его
бл҃говѣрныи же ц҃рь конʼстѧнтинъ единъ оу себе имѣѧ мечь в роуцы сѣчаше их
и бѣжахꙋ ѿ него вси тоурки изʼ града к разрꙋшенномꙋ мѣстꙋ
и тꙋ затѣснившим сѧ и поби тоу много а иныѧ прогна в ровʼ
и тако б҃жїею помощью в тъ д҃нь д избави градʼ
и оуже вечерꙋ бывшꙋ тоуркы ѿстꙋпиша ѿ града
наоутрїꙗ же єпарʼхъ никола повелѣ гражаномъ избьенʼныхъ тоурковъ выметати изʼ града за рʼвы на показанїе безбожномꙋ
и быс ихъ числомʼ ҂ѕ҃і
и взѧша ихъ тоуркы и пожʼгоша
епарʼхꙋ же пакы повелѣвшꙋ разроушеное мѣсто все заставити древомъ и баштꙋ дѣлати чающе има оуже ѿстꙋпити ѡканʼным безбожныи магметъ не тако съвѣща
но по три д҃ни доумаше
събравъ паши свои и санʼчакъбиевъ тако рече им
видимъ оубо ꙗко гарове ѡхрабриша сѧ на нас
и тако бранѧще сѧ с ними не можемъ ихъ ѡдолѣти понеже ѻ единомъ мѣстѣ токмо брати сѧ ѻ разроушимемъ многыми людʼми невмѣстно
а малыми людʼми и ѡни премогають нас и тако ѡдолѣють нас
но сътворим пакы ꙗгʼмꙋ ꙗкоже рече пръвое придʼвигнꙋвше тоуры и лѣстници кʼ стенамъ града на многїе мѣста
и разделившим сѧ гражаномъ по всѣмъ мѣстом на сꙋпротивленїе и абїе пристоупимъ к разрꙋшимомꙋ мѣстꙋ
и еже съвеща ѻканʼныи б҃жїимъ попꙋщенєм тако и сʼтвори
тоуры бо и лѣстʼвици и иныѧ козни многыѧ пристоупныѧ повелѣ оуготовлѧти и воиномъ паки повелѣ брати сѧ съ гражаны по всѧ д҃ни не дающе гражаномъ ѡпочиванїа
мсца маиѧ вʼ к҃ а д грѣх ради н҃ших Быс знаменїе страшно во градѣ
нощи оубо наставши противꙋ пѧтʼка освѣти сѧ град весь
и видѣвше стражїе течахꙋ видѣти бывшеє
чаꙗхꙋ бо тоуркы зажʼгоша град и воскликавше велїимъ гл҃сомъ
и събравше сѧ людїе мнози видѣша оу великїа цр҃кви премдрости б҃жїа оу верʼха из оконъ пламеню ѡгненꙋ великꙋ изʼшедшꙋ и ѡкрꙋжившꙋ всю шею цр҃квнꙋю на длъгъ час
и събрав сѧ пламень въ едино мѣсто и премени сѧ
и быс ꙗко свѣтъ неизречнʼныи и абїе взѧт сѧ на небо
ѡнѣмʼ же зрѧщимъ и начаша плакати горʼко въпїюще
гси помилꙋи
свѣтꙋ же ѡномоу достигшꙋ до н҃бсъ и ѿвръзоша сѧ двери небесныѧ
и прїѧ свѣтъ
и паки затвориша с
наоутрїа же шедше сказаша патрїарʼхꙋ
патриꙗрʼхʼ же анастасїи събравъ болѧр и съвѣтниковъ всѣх и поиде къ ц҃рю
и начаша оувѣшевати єг да изыдеть изʼ града съ ц҃рцею
и ꙗк не послꙋшаше ихъ ц҃рь и рече ємꙋ патриархъ
вѣси ѡ ц҃рю всѧ прежеречнʼнаѧ ѡ градѣ сем
и се н҃нѣ пакы ино знаменїе страшно быс
свѣтъ оубо ѡнъ неизреченнʼыи иже бѣ съдѣиствꙋѧ вʼ велицїи цр҃кви б҃жїа прмдрости с прежными свѣтилникы архїерѣи вселенʼскыми и ц҃ри бл҃гочестивыми такоже и агг҃лъ б҃жїи его же оукрепи б҃ъ при оустьꙗни ц҃ри на съхраненїе великыѧ с҃тыѧ цр҃кви и граду семꙋ в сїю бо нощь ѿидоша на н҃бо
и сїе знаменꙋетъ ꙗко милость б҃жїа и щедроты его ѿидоша ѿ нас и хощетъ г҃ь б҃ъ предати град съ врагомъ н҃шимъ грѣх ради н҃шхъ
и тако постави ѡнихъ мꙋжеи иж видѣша чюдо
и ꙗко ꙋслыша ц҃рь гл҃ы их и паде на землю ꙗко мр҃твъ и быс безʼгласенъ на многъ час
и едва ѿлиꙗша его араматными водами
въставшꙋ же ємꙋ патрїарʼхъ же пакы начатъ крѣпко ꙋвѣщевати ц҃рѧ да изыдеть изʼ града
такоже и болѧре всѣ гл҃юще ємꙋ
тебѣ гси ц҃рю изшедшю изʼ града съ єлицими въсхощеши пакы б҃оу помогающꙋ мощно єс тебѣ и граду помощи
и иныѧ грады и всѧ землѧ надеждоу имѣюще тако вʼскоре не предадоут сѧ невѣрным
бл҃говѣрныи же ц҃рь костѧнтин не оуклони сѧ на то но ѿвѣщеваше им
аще г҃ь б҃ъ изʼволить тако како избѣгнемъ гнѣва его
колико ц҃реи преже мене бывших великихъ и славных иже пострадаша и за свое ѡч҃ьство помроша
и азʼ ли послѣднїи сего не сʼтворю
но да оумрꙋ здѣ с вами
не послоуша ихъ
въ вторыи же д҃нь егда оуслышаша людїе ѿшествїе с҃тго д҃ха и абїе растаꙗша сѧ вси и нападе на нихъ страх и трепетъ
патриаръхʼ же бѧше оукрѣплѧа их и оучаше не ѿпасти надеждею
но дръзаите оубо чада
дръзаите гл҃юще
и на г҃а б҃а спснїа н҃шго възложимъ
к немꙋ роуцы и оочи ѿ всеѧ д҃ша възведем
и тъ избавить нас ѿ врагъ н҃шхъ и всѧ соущаѧ на нас вражїа съвѣщенїѧ ражденеть
сицевыми и иными многыми гл҃ы бѧше оукреплѧѧ народа
и тако с҃тли съ всѣми с҃щнʼными съборы вземʼше с҃тыѧ иконы ѡбʼхожахꙋ по стенамъ града по всѧ д҃ни просѧщи млсти б҃жїа съ слезами гл҃ще
Гси б҃е н҃шь бесм҃ртʼныи и безначалныи съдѣтелю всеѧ твари видимыѧ и невидимыѧ иже нас ради небл҃годарныхъ и злонравных сшед с н҃бси и въплоти сѧ и кровь свою за ны пролїѧ призри оубо н҃нѣ влдко ц҃рю ѿ с҃тго жилиша твоего на смиренʼныѧ рабы твоѧ и прїими грѣшное наше м҃ленїе
приклони оухо твое и оуслыши гл҃ы н҃ша конечно погыбающих
съгрешихомʼ бо гси
съгрешихомъ на н҃бо и пред тобою мерʼскыми дѣлы и стꙋдными
и всѧческы себе непотребнаго створиша н҃бꙋ и земли и тоѧ самовременныѧ жизни и нѣсмы достоины възрѣти на высотꙋ славы твоеѧ
ѡзлобихомʼ бо твою блгдть и разгнѣвахомъ твое бжство престꙋпающе и препирающе твоихъ заповедеи и не послоушающе твоихъ повелѣнїи
но ꙋбо самъ ц҃рю и влдко чл҃колюбʼче не злобивъ сыи и длъготерпѣливъ сыи и многмлствъ проркомъ своимъ реклъ еси ꙗк
хотѣнїемъ не хощꙋ смр҃ти грѣшникꙋ но еже ѡбратити сѧ и живꙋ быти емꙋ
и пакы реч
не прїидохъ призвати праведных но грѣшныхъ на покаꙗнїе
не хощеши бо влдко създанїе твоихъ роукъ погꙋбити ни же бл҃говолиши ѡ погыбели чл҃честїи не хощеши всѣмъ сп҃сти сѧ и в разꙋмъ истинʼныи прїити
тѣмʼ же и мы недостоинїи създанїе и творенїе твоего бжства бывше не ѿчаем сѧ своего спснїѧ
на твое же бесчисленое бл҃гооутробїе надѣꙗ сѧ припадаем и въслѣдꙋемъ всѣмъ срдцем н҃шим и ищемъ млсть твою
пощади г҃и пощади ихʼ же искꙋпилъ еси животворною кровїю твоею
не предаи же нас врагомъ и сꙋперникомъ влдчествїѧ твоего
избави нас ѡбʼстоꙗнїа д҃нешнѧг и ѡбышедших ны напастеи
сподоби по множствꙋ млсти твоеѧ и изми нас по чюдесемъ твоимъ
и дажь славꙋ имени твоемꙋ да посрамѧт сѧ врази твои и да постыдѧт сѧ ѿ всѧкїа силы
крѣпости их да съкрꙋшат сѧ и да разꙋмѣють ꙗко ты еси б҃ъ н҃шь г҃ь іѵ҃ х҃с въ славꙋ б҃ꙋ ѡц҃ю
Таковыми оубо и иными многыми молебными гласы по всѧ д҃ни молѧще сѧ чаꙗхꙋ спсенїѧ своего
такоже и вси людїе бѧхꙋ притичюще къ с҃тмъ и б҃жїимъ цр҃квам плачюще и рыдающе и роуцы на н҃бо въздѣюще просѧще оу б҃га млсти
но ꙋбо елико преже блгдтеи и даровъ божїихъ и прчстые б҃гом҃тре бл҃годѣꙗнїи сподоблени быхом толико н҃нѣ грѣхъ ради н҃ших помилованїа и щедротъ б҃жїих лишени быхом
егда бо рече прострете рꙋкы ваша ко мнѣ ѿвращꙋ оочи мои ѿ вас
и аще прїидѣте ꙗвите ми сѧ ѿвращꙋ лице свое ѿ васъ
и пакы
елико сʼтвориши елико дѣлаеши не навидить сїѧ д҃ша моѧ
таковымʼ бо соуть ѿвѣтом и мы н҃нѣ грѣхъ ради н҃шихъ оуподобихом сѧ
и молʼбы и моленїа н҃ша неприꙗтна соуть б҃ви
тоуркы же ꙗкоже преже рѣхом по всѧ д҃ни брань творѧще грекомъ не почивахꙋ
а ѡканʼныи магметъ събравъ своихъ всѣхъ раздели им мѣсто ко пристоупꙋ
постави оубо корач бѣѧ противꙋ црскыхъ полатъ и древѧныхъ вратъ и калихарїа
а бегыларбїемʼ е
въсточнаго противъ постави пигїи и златаго мѣста а западномꙋ противꙋ вратъ с҃тго романа и раздроушенаго мѣста
столꙋ же морʼскомꙋ балʼтаоуглїю и заганꙋ заставшꙋ ѡбѣ стѣны ѿ морѧ ꙗко да ѡкрꙋжать весь градъ и вь едино времѧ и въ единъ час оударити бранїю на градʼ по земли же и по морю
и тако ꙋрѧдивъ невѣрныи
въ к҃ ѕ д мсца маиѧ проповѣдникомъ ихъ ѡкликнꙋвше сквернꙋю свою мл҃твꙋ абїе въскричавше все воинʼство скакахꙋ ко градꙋ
и прикативше поушкы и пищали и тꙋры и лѣствици и грады древѧныѧ и ины козни стѣнобитныѧ такоже и по морю придвигнꙋвше карабли и катарʼгы многїи и начаша бити градʼ ѿ всюдꙋ и мостъ ко граду на рвѣхъ чинити
и ꙗко ꙋже збиша сʼ стѣнъ всѣхъ гражанъ вʼскоре придвигнꙋвше грады древѧны и тоуры высокыѧ и лѣсници тʼмочисленыѧ нꙋждахꙋ сѧ силою взыти на стѣнꙋ
и не даша имъ греки но сѣчахꙋ сѧ с ними крѣпко
ѡканныи ж магметъ съ всѣми чины своими заигравъ во вси игры и в тимпаны и вопли великими възмꙋтиша акы бꙋрѧ силнаѧ
и прїиде на полое мѣсто
такым сꙋровʼством мнѧше бо внезапꙋ похытити градʼ
стратигомʼ же многым со зꙋстѣнїемъ на помощь приспѣвшем и бьꙗхꙋ сѧ с тꙋрʼки крѣпко
и быс пагꙋба велїа гражданом
но ꙋбо еще часꙋ соуда не приспѣвшꙋ и премогахꙋ сѧ с ними
и быс сѣча велїа ꙗко страшно и жестоко бѣ видѣти ѡбоихъ дръзости и мꙋжества
патриарʼхъ же съ всѣми съборы бѧше въ с҃тїи велиции цр҃кви неѿстоупно м҃лѧ б҃а и прчстꙋю его б҃гомт҃рь ѡ поможени и ѻ ꙋкрепленїи на враги плача и рыдаѧ
и гл҃ше
въскрсни гси б҃е помози намъ конечно погибающим
не ѿрини людии твоих до конца
не даи же достоꙗнїа твоего в поношенїе сыроꙗдцемъ сим да не рекꙋт гдѣ єс б҃ъ их но да познають ꙗко ты еси б҃ъ н҃шь г҃ь іѵ҃ х҃с въ славꙋ б҃оу ѿц҃оу
сице и прчстѣи б҃гом҃тре възʼглашающе
ѡ всес҃таѧ влдчце стани воздѣвʼ роуцы къ с҃нꙋ и б҃гꙋ н҃шмꙋ и оутѣши влдчце иже на нас гнѣвъ б҃жїи и пагꙋбꙋ
оуже бо прчстаѧ гсже при оустѣхъ адовых есмѧ
поскори ѡ млстиваѧ и чл҃колюбиваа м҃ти изми нас преже дажде не пожреть нас адъ ꙗко да прославить с всес҃тое имѧ твое
сице въпїюще и молѧще сѧ не престахꙋ
ц҃рю же костѧнтинꙋ приспѣвшꙋ съ изʼбранʼными своими кʼ поломꙋ мѣстꙋ и видѣвь брань тѧжʼчаишꙋ ста и самъ тꙋ и вси велʼможи
ꙗк да сказаша емꙋ безбожнаго ꙋстремленїе и абїе возопи бл҃говѣрныи ц҃рь конʼстѧнʼтинъ воиномʼ плачющи
ѡ братїе дроузи н҃нѣ прїиде времѧ ѡбрѣсти славꙋ вѣчнꙋю за цр҃кви б҃жїа за православнꙋю хрстїꙗнʼскꙋю вѣрꙋ и сътворити что моужественое на памѧть послѣдним
и оударивʼ фарисъ свои хотѧше прескочити разроушеное мѣсто и достꙋпити безбожнаго магмета на ѿмʼщенїе крови хрстїанʼскои
и ꙗша его велможи и ороужникы и пѣшʼци ноужею великою зане невмѣстное дѣло магʼметꙋ безбожномꙋ в силѣ тѧжʼци соуще
бл҃говѣрныи же ц҃рь конʼстѧнʼтинъ ѡбнаживъ мечь свои ѡбрати сѧ на тоуркы
и ꙗкоже достизаше кого мечем по рамꙋ или по ребром и пресѣкаше ихъ на полы
тоурки же оужасʼше сѧ крѣпости ц҃рвы бежахꙋ изʼ града
стратиги же и воины и вси людїе видѣвши своего ц҃рѧ храбрость и мꙋжество и всѣ скакахꙋ на тоурʼкы и пробиша ихъ за рʼвы
безбожныи же магмет ста крѣпʼко и повелѣ тоурʼкы бьѧ възʼвращати на грекы
и быс сѣча премрачна зане стрѣлы ихъ помрачиша свѣтъ
грекы же съ ѡбоихъ стран метахꙋ стѣны на тоуркы смолꙋ горѧчюю и смольѧ поучины великїа зажигающе
и оуже сл҃нцꙋ зашедшꙋ сѣча же не преста но повелѣ безбожныи бесчисленыѧ ѡгни зажигати
и самъ скакаше по всѣмъ мѣстомъ крича и вопїа поноужда своих чаꙗше оуже пожрети градʼ
но ꙋбо гражане и вси людие на стенахъ сꙋщи и ѡгражь сѧ дръзꙋстїю въпїахꙋ дроуг къ дрꙋгꙋ
поскоримъ братїе крѣпко и помремъ за с҃тыѧ цр҃кви
и тако сѣчахꙋ сѧ с тꙋркы крѣпко и до полꙋнощи и съгнаша ихъ съ забралъ и съ градовъ ихъ на землю
и преста сѣча
а самъ ѡканʼныи ѿ града не ѿстоупи стоѧ брежа свои грады и иныхъ казнеи не дающе гражаномъ зажещи
въ к҃ з д маиѧ наоутрїа же пакы безвѣрныи повелѣ бити градʼ вʼзлѣ разрꙋшенаго мѣста изо многых поушекъ и пищалеи
и ѿ ѳ҃.и годины д҃ни нарѧдиша болʼшꙋю поушкꙋ и оудариша вʼ башʼтоу
такоже и вʼ дрꙋгїе и вʼ третии и разбѣша башʼтꙋ
и тако проидет д҃нь тъ
нощи же наставши пакы зꙋстѣнїа съ всею дрꙋжиною и фрѧги вси начаша баштꙋ дѣлати
и внезапꙋ прилетѣвъ ис поушкы ꙗдро каменʼное на излети и оудари зꙋстѣниѧ по персемъ
и паде ꙗко м҃ртвъ
и едва его ѿлиꙗше и ѿнесоша его в дѡм
болѧре же и вси людїе и фрѧгове иже бѣша с нимъ растаꙗхꙋ и не вѣдахꙋ что сʼтворити
се же быс изволенїемʼ б҃жїимъ на погыбель граду понеже полое мѣсто тои к҃нзь зꙋстѣнїи хранѧше велию силою и мꙋжеством
храбръ бо бѣ и мдръ и ратномꙋ дѣлꙋ искоусенъ ѕило
егда же сказаша ц҃рю и абїе ѕило ѡпечали сѧ ц҃рь
и поиде к немꙋ и всѣми велможи и съ врачи оутѣшающе єго
врачеве же чрезъ всю нощ ѡнꙋ трꙋжахꙋ сѧ ѡ поможенїи его і єдва исправиша емꙋ гроудʼ вышибеное мѣсто ѿ оудара
и абїе ѿдохнꙋвъ ѿ болѣзни и даша емꙋ мало брашна вкꙋсити и питїа
и почи тоѧ нощи мало
ѡставшїи же дрꙋжины его ꙋ башʼти съзидати и не спѣша ничтож
зꙋстѣнїа же пакы повелѣ сѧ нести тамо и начатъ дѣлати баштꙋ съ оусердїемъ великим
въ к҃ и д маиѧ видѣша тоурки башʼтꙋ дѣлающих
и вʼскорѣ наидоша скорѣ множество ихъ на полое мѣсто
також и грекы противꙋ ихъ
и быс брань велїѧ
флабоурʼра же нѣкїи съ многыми тоурʼкы ꙗдростно нападе на грекы
в нихʼ же бѧше е҃ моужь страшны възрастомъ и взором и бьꙗхꙋ гражанъ нещадно
такоже из града протостратеръ и с҃нъ его андрѣи съ многыми силами поскориша на тоуркы
и быс сѣча оужасна
видѣша же съ стѣны три брата пѧти мꙋжеи ѡнихъ тоурскыихъ бьюще силно гражанъ
и скочиша г҃ брата съ стѣны и нападоша на них
и сѣчахꙋ сѧ с ними люто ꙗко ꙋдивити сѧ торком и не надѣꙗти сѧ оуже ихъ чающе оубьеныхъ быти
и оубиша братеники е҃ моужеи тоурчанъ храбрых
и тако въскричавше нападоша на нихъ множство тоурковъ
ѡни же ѿидоша ѿ них въ град вси трие без вреда
ѡ поломʼ же мѣстѣ сѣча не преста но паче растѧше
тоуркы бо великою силою ѡдовахꙋ гражанъ
стратигы же и велʼможи вкоупи съ зꙋстѣнїем мꙋжествовахꙋ крѣпко
и падоша множество ѿ ѻбоихъ стран
но еже б҃ъ изволи томꙋ не преити
прилетѣвшꙋ бо внезаапꙋ ис пꙋшкы ꙗдрꙋ и оудари зꙋстѣнїа и срази емꙋ десное плечо
и паде на земли акы мр҃твъ
и падоша на немъ болѧре єго и вси люде кричаще и рыдающе и понесоша его проч
такоже и фрѧгове всѣ поидоша за ним
тоуркы же слышавше рыданїе и смѧтенїе людское и абїе въскричавше напꙋстиша всѣми полкы
и потопташа гражанъ и во град ихъ въгнаша бьющ и сѣкоуще
видѣвша же стратиги и вси гражане оустремленїе тоуркѡв и начаша бежати
и погыбель конечнаѧ быс постигла град аще не бы ц҃рь констѧнʼтинъ поскорилъ съ избранʼными своими
ц҃рю же приспѣвшоу срѣте зꙋстѣнїа еще жива соуща несома в дом
и въсплака сѧ ѡ немъ горко
зꙋстѣнїи ж мало поболѣвъ и оумре
по семʼ же ц҃рь нападе на тоуркы и со избранʼными своими и бьꙗше ихъ нещадно токмо бо единъ меч имѣѧ в рꙋцы
и ихʼ же бо достизаше мечемъ разʼсѣкаше ихъ на двое
аще и по коню оударѧше то падахꙋ под ними
не оудръжавахꙋ бо сѧ мечь его ни вʼзброуи ни конʼскаѧ сила
тоуркы же видѣвше крѣпость и мꙋжество ц҃рво и бежаша ѿ него
и тако прогнаша тоурʼковъ к поломꙋ мѣстꙋ
и стѣснившимь с тоу множество народа и побиша их гражане бесчислено
закалахꙋ бо ихъ акы свинеи донʼдеже прїидоша на полое мѣсто а иже бѣжаша на страны по ꙋлицам тѣ тамо побїени быша и расточени
и тако б҃жїимъ промысло въ д҃нь тъ избави сѧ град
тоуркы же ѿидоша ѿ града а граждане не падахꙋ ѡпочивать
и не бѣ тоѧ нощи ничтоже
ц҃рь же констѧнтинъ с патриарʼхомъ и вси воини поидоша вʼ великꙋю цр҃квь и възбл҃годариша г҃а б҃а и прчстꙋю его б҃гом҃трь
и похвалѧхꙋ ц҃рѧ
нѣцїи же сказаша ꙗко и самʼ ц҃рь въ срдци своемъ възнесе с
но и ѿшествїа чаꙗхꙋ поганых
не вѣдахꙋ бо божїѧ изволенїѧ
безбожныи же магметъ видѣ толикое паденїе своих и ц҃рвꙋ храбрость и тоѧ нощи не спа но съвѣтъ великъ сʼтвори
хотѧше бо тоѧ нощи ѿстꙋпити ѿ града зане оуже морʼскїи пꙋть приспѣ и корабли многїа прїидꙋть на помощь граду
но да зʼбоудет сѧ б҃жїе изволенїе
съвѣт тако тъ съверши с
ино знаменїє
Седʼмыи оубо час нощи начатъ настꙋпати на град тʼма велїа
вʼздоухꙋ бо на іерѣи ѡгꙋстившꙋ сѧ написа сѧ над градом плачевным ѡбразом
низʼпꙋщаше аки слезы капли велици подобны величеством и взоромъ боуиволʼномꙋ ѻкꙋ черленꙋ
и тръпѧхꙋ на земли на длъгъ час ꙗк оудивити сѧ всѣмъ людем и в тꙋзи велици и въ оужасѣ быти
патриарʼхъ же анастасїе вʼскорѣ събравъ весь клирикъ и синʼгьклитъ поиде къ ц҃рю и реч ємꙋ
свѣтлїишїи г҃не црю костѧнтине всѧ прежеречнʼнаѧ ѡ градѣ семʼ добрѣ вѣси
такоже и ѿшествїе с҃тго д҃ха видѣ
и се пакы н҃нѣ тварь проповѣдоуетъ в погыбель града сег
молимʼ тѧ
изыди изʼ град его да не вси вкоупѣ погыбнемъ
б҃а ради изыди
и повѣдаша емꙋ много дѣанїа прежнихъ ц҃реи и симъ подобна
и не послоушаше их ц҃рь но ѿвѣщеваше им
волѧ г҃нѧ да боудет
ѡканʼныи же магмет ꙗк видѣ тмꙋ велїю надʼ градом и рѣша мꙋ
знаменїе велико єс и граду семꙋ боудеть пагꙋба
ѡн же безбожныи повелѣ оуготовити всѧ воѧ вʼскорѣ вʼ к҃ ѳ маиѧ
пꙋсти напредʼ тʼмочисленыа ѡрꙋжникї пѣшʼца и поушки и пищали и за ними все воиско и прикативше поушкы противь полого мѣста и начаша бити ѡ всем томъ мѣстѣ
ꙗко ѿбиша гражданъ ѿ полого мѣста и поскориша пѣшʼци ѡчистити поуть ратным и рʼвы заровнѧти
и тако напꙋстиша тоуркы всѣми полʼки
и потопташа гражданъ
стратигомʼ же и мегыстаномъ и конʼникомъ приспѣвшим подкрепиша народʼ и борѧхꙋ сѧ с тоуркы
и по семъ ц҃рю приспѣвшꙋ со всѣми велможи и съ избранʼными своими и нападе на тоуркы
и оуже много соущꙋ воискꙋ внꙋтри града и смѣшавше сѧ с ними сѣчахꙋ сѧ тѧжкым и звѣроѡбразнымʼ рвенїемъ
и прогнаша тоуркы к поломꙋ мѣстꙋ
бегыларʼбеи же въсточныи велѣкъ бѣ тѣломъ и мꙋжествен
въскʼричавъ со всею силою въсточною нападе на грекы и размеси полʼкы и прогна
вземь ж копье ꙋдари сѧ на ц҃рѧ
ц҃рь же подавъ емꙋ щит и ѿведʼ копїе оудари его мечем во главꙋ и разсече єго на двое и до седла
и абїе возопиша тоурки многими гл҃сы и вземʼше его и ѿнесоша
ц҃рь же пригласивъ своих съ восклицанїемъ многымъ внидоша в полкы
и бьꙗхꙋ ихъ
прогнаша изʼ града
но аще бы и горами подвизали а б҃жїа изволенїа не премочи
аще бо реч не г҃ь ли хранить града всоуе бʼдѧ стрегїи
а тоуркомъ оубо множествомъ многым соуще премѣнѧхꙋ сѧ на брань
а гражаномʼ же всегда единым ѿ многаго трꙋда изнемогахꙋ и падахꙋ
магʼметʼ же ѡканʼныи слышавъ восточнаго бегиларʼбеѧ оубїиство и плакаше ѡ немъ много
ѕило бо любѧше єго храбрости ради его и разꙋома
и възꙗрив сѧ поиде самъ своими враты съ всѣми силами
а на ц҃рѧ повелѣ навадити поушʼкы и пищали
боꙗше бо сѧ его ꙗко да не изыдеть из града съ всѣми людʼми и нападеть на нихъ
и пришедʼ безʼбожныи ста противъ полого мѣста
и повелѣ бити ис поушекъ и ис пищалеи да ѿстоупѧть гражане
по сихъ напꙋсти балтаоулїа пашꙋ съ многыми полʼки
а на ц҃рѧ посла ҂г҃ избранʼныхъ воинъ
и заповеда имъ да оулꙋчать ц҃рѧ аще и до см҃рти постражꙋть или да ис пищали оубьють его
стратиги же и мегистаны и вси велможи видѣвше оустремленїе безбожнаго пришедʼшаго в силѣ тѧжʼцѣ и ведоша ц҃рѧ да не оумрет всоуе
бл҃говѣрныи же ц҃рь конʼстѧнʼтинъ плача горʼко и рече имъ
помните ли слово еже рѣхъ вамъ и ѡбѣтъ положих да оумрꙋ здѣ с вами
не дѣите мене
ѡни же ѿвѣщевахꙋ
мы вси оумремъ за цр҃кви б҃жїѧ и за тѧ г҃и
и вземше ѿведоша его ѿ народа и много ꙋвѣщевахꙋ его да изыдеть изʼ града
и даша емꙋ послѣднеє целованїе стенѧ и рыдаѧ възвратиша сѧ вси на оуречнʼное мѣсто
балʼтаоулїѧ же приспѣвʼшꙋ съ многыми полкы и срѣтоша ег гражане на поломъ мѣстѣ но не възмогоша оудръжати его
и вниде въ град съ всѣми полʼкы и нападе на гражин
и быс сѣча крѣпчаишаѧ всѣхъ прежнихʼ
и падоша стратигы и мегыстаны и вси велможи ꙗко малїи ѿидоша на извещенїе ц҃рю
избьеныхъ гражан и тоурковъ не бѣ числа
҂г҃ же рыстахꙋ и съвахꙋ сѧ на всѣ страны града ищꙋше себѣ ловꙋ ц҃рѧ конʼстѧнтина
ѡканʼныи же магметъ пакы вʼскорѣ оурѧдивъ разʼсылаше всю свою рат по всѣмъ оулицамъ и по вратомъ ц҃рѧ стрещи
а самъ ѡканʼныи ѡста токмо со ꙗнʼчаны ѡбратив сѧ въ ѻбози и поушкы и пищали оуставивʼ
боꙗше бо сѧ ц҃рѧ
бл҃говѣрныи же ц҃рь конʼстѧнтинъ ивановичь ꙗко слыша б҃жїе изволенїе и поиде вʼ великꙋю цр҃квь
и паде на землю просѧ млсти б҃жїа и прощенїа съгрѣшенїѧм
и покаꙗ сѧ и прости сѧ с патриарʼхом и съ ц҃рцею и съ всѣми клирикы и заплака горко
и поклони сѧ на всѣ страны до землѧ
и причасти сѧ ѿ патриарʼха с҃тыхъ и страшныхъ х҃выхъ таинъ и поиде изʼ ц҃ркви
и абїе возопиша вси клирикы и весь народʼ соущїи тꙋ жены и дѣти имʼ же не бѣ числа рыданїемъ и стонанїемъ ꙗко мнѣти сѧ цр҃кви ѡнои колебати с великои
и гласи ихъ мню до н҃бсъ достизахꙋ
идоущꙋ же бл҃говѣрномꙋ ц҃рю конʼстѧнʼтинꙋ изʼ цр҃кви се єдино слово прорекъ
аще кто хощеть пострадити за б҃жїа с҃шнʼны цр҃кви и за православнꙋю хр҃тїанʼскꙋю вѣрꙋ да поидеть со мною
и всѣдʼ на фарисъ поѣде ко златымъ вратомъ
чаꙗш бо стрѣти безбожнаго
всѣхʼ же вои собра сѧ с ним ҂г҃
и ѡбрѣте оу вратъ множество тоуркъ стрегоущихъ его
и побивъ же ихъ много и поиде во врата но не можаше оуже проити ѿ многаго троупїа
и пакы срѣтоша его ҂г҃ избранʼныхъ тоурковъ
и сѣчахꙋ сѧ с ними до нощи
и тако пострада бл҃говѣрныи ц҃рь коньстѧньтинъ ивановичь за с҃щнʼныѧ б҃жїѧ цр҃кви и за православнꙋю хрстьꙗньскꙋю вѣрꙋ мсца маиѧ въ к҃ ѳ д оубьвъ своею роукою ꙗкоже ѡставшїи сказаша безбожныхъ тоуркъ бесчислено
и збыс сѧ реченʼное конʼстѧнʼтиномъ създа сѧ и пакы конʼстѧнʼтиномъ сконʼча с зане съгрѣшенїемъ ѡставленїе соудомъ б҃жїимъ временемъ бывають
злодеꙗнїе бо реч и безаконїе преврати престлъ силных
ѽ велика сила греховнаго жала
ѽ колика зла творить престꙋпленїѧ
ѽ горе тебѣ граде седʼмохолъмныи
ꙗко поганїи тобою ѡбладають
и бо колико блгдтеи на тебѣ въсїꙗше ѡвогда прославлѧ и величаѧ паче иныхъ градовъ ѡвогда многоѡбразнѣ и многкратне наказꙋѧ и наставлѧѧ бл҃гыми дѣлы и чюдесы преславными ѻвогда же на врагы побѣдами прославлѧꙗ сѧ
не престаше бо поꙋчаѧ и къ спснїю призываѧ житеискыми изоѡбилїи оутѣшаѧ и оукрашаѧ всѧческы
такоже и пренепорочнаѧ м҃ти х҃а б҃а н҃шго неизречнʼными бл҃годѣѧнїи и неисчетъными дарованїи миловаше и хранѧше въ всѧ времена
ты же ꙗко неистове юже на тебѣ млсть б҃жїю щедротʼ ѿвращаше сѧ
и се н҃нѣ ѿкры сѧ гнѣвʼ б҃жїи на тебѣ и преда тебе в роуцы врагомъ
и кто не въсплачет сѧ или кто не възрыдаетъ
но ꙋбо пакы прїидем ко предʼлежащемꙋ
бл҃говѣрнаѩ же Цр҃ца в ѻнʼ же час приꙗтъ прощенїе ѿ ц҃рѧ и постриже сѧ во иноческїи ѡбраз
ѡставшїи же стратиги и болѧре вʼзем ц҃рцꙋ и ѿ бл҃городныхъ д҃вць и младыхъ женъ много и ѿпꙋстиша вʼ жестоуниевыхъ караблехъ и катаргахъ въ ѡстровы и во амʼморїю ко племѧнемʼ
гражане же по ꙋлицамъ и по дворамъ не покарѧющим сѧ тоурком но бьꙗхꙋ сѧ с ними
и падоша ѿ нихъ того д҃ни много людеи и женъ и дѣтеи а иныхъ полонѧхꙋ
такожде и вʼ стрѣлницахъ соуще воини не предаша с но бьꙗхꙋ сѧ со инѣми тоуркы внѣ град сꙋщими и внꙋтри града
и въ д҃нь ѻдолеваеми бежахꙋ и крыꙗхꙋ сѧ вʼ пропастехъ и вʼ погребех а нощи вылазѧхꙋ и побивахꙋ тоурковʼ
а инїи людие метахꙋ на нихъ с верʼхꙋ полат кремиды и плиты и кровли полатныє и древѧные зажигающе и съ ѻгни метахꙋ на них
и иные многїе пакости дѣꙗхꙋ имъ и оужасѧхꙋ сѧ паки
сенʼзѧкʼ же бѣ въсточныи посла кʼ безʼбожномꙋ магметꙋ гл҃ѧ
аще не самъ внидеши во градʼ не ѡдолѣнъ боудеть градʼ
ѡнʼ же велїе взысканїе сʼтвори ѡ ц҃ри и ѡ цр҃ци
боꙗше бо с во град внити
и бысть в размышленїи великом
и позва болѧръ и стратигъ ц҃рвыхъ ихʼ же поима на бою
безʼбожʼныи же магметъ дасть свое крѣпкое слово и дары и посла ихъ с паши и санʼчакбии рещи гражданомъ по всѣмъ оулицам слово магметово с клѧтвою
да престанеть безъ всѧкого страхꙋ и оубїиства и плененїѧ
аще ли же ни то всѣхъ вас и жены и дѣти ваши мечь мои поꙗстʼ
и семꙋ бывшꙋ и преста брань
и вдаша вси болѧромъ и стратигомъ и пашамʼ на рꙋкы
слышавʼ же ѡканʼныи магметʼ и възрадова сѧ ѕило и посла въ град чистити оулици и площади
вʼ а҃і д҃нь по брани посла санʼчакʼ бѣевъ по всѣмъ оулицамъ со многыми людʼми бранити изʼрады
а самъ безбожны съ всѣми вои своими поиде въ врата с҃тго романа кʼ великои цр҃кви в ню же бѧхꙋ събрани патриарʼхъ и весь клирикʼ и нардоу бесчислено и женъ и дѣтеи
и приѣхъ на площадʼ оу великїа цр҃кви и слѣзе с конѧ
и падʼ на землю лицемъ взѧт перʼсть посыпа на главꙋ свою бл҃года
оже станеть без ви҃ на разбои
будеть ли сталъ на разбои безъ всѧкоꙗ свады то за разбѡιника люди не платѧть но выдадѧть и всего съ женою ι с дѣтми на потѡкъ и на разграблениѥ
Аже будеть вира во п҃ гри то вирнику ѕ҃ꙇ гр҃и и і҃ кунъ и в҃҃ꙇ вѣкши
а переди съсаднаꙗ гр҃и
а за голову г҃ гр҃и
о кнѧжи мужѣ
аже въ кнѧжи отроци ꙇли в конюсѣ ꙇли в поварѣ то м҃ гр҃и
А за тивунъ за ѡгнищныи ꙇ за конюшии то п҃ грив
А в сельскѡмь тивунѣ кнѧжѣ ꙇли в ратаинѣмь то ві҃ гр҃и
А за рѧдовича е҃ гр҃и
Тако же и за боꙗрескъ
О ремественицѣ и о ремественицѣ
А за ремественика и за ремественицю то ві҃ гр҃и
А за смерди и холѡпъ е҃ гр҃и
а за робу ѕ҃ гр҃и
А за кормилцѧ ві҃
тако же и за кормилицю хотѧ си буди холѡпъ хотѧ си роба
О покленѣи вирѣ
Аще будеть на когѡ поклепнаꙗ вира то же будеть послуховъ з҃ то ти выведуть виру
паки ли варѧгъ или кто ꙇнъ тогда
А по костехъ и по мр҃твеци не платить верви аже имене не вѣдають ни знають ѥго
Аже свержеть вирѹ
А иже свержеть виру то грив кунъ сметнаꙗ отроку
а кто и клепалъ а тому дати другую гривну
а ѿ виры помечнаго ѳ
искавше ли послуха не налѣзуть а ꙇстьцѧ начнеть головою клепати то ти ꙇмъ правду желѣзо
тако же и во всѣхъ тѧжахъ в татбѣ и в поклепѣ
оже не будеть лицѧ то тогда дати ѥму желѣзо из невѡли до полу гр҃и золота
аже ли мнѣ то на воду
оли то до дву грив аже мене то ротѣ ѥму ити по своѣ куны
аже кто ѹдарить мечемь не вынезъ ѥго или рукоꙗтию то в҃ꙇ гр҃и продажи за обиду
аже ли вынезъ мечь а не ѹтнеть то гр҃и кунъ
аже кто когѡ ѹдарить батогомь любо чашею любо рогомь любо тылѣснию то в҃ꙇ гр҃и
не терпѧ ли противу тому ѹдарить мечемь то вины ѥму в тѡмь нѣтуть
Аче ли ѹтнеть руку и ѿпадеть рука ꙇли ѹсхнеть ꙇли ꙇли нога ꙇли око или не ѹтнеть то полувирьѥ к҃ гр҃и
а тому за вѣкъ і҃ гр҃и
аже перстъ ѹтнеть кии любо г҃ грив продажѣ
а самому гривна кѹнъ
а придеть кровавъ мѹжь
аже придеть кровавъ мужь на двѡръ или синь то видока ѥму не ꙇскати но платити ѥму продажю г҃ гр҃и
аще ли не будеть на немь знамениꙗ то привести ѥму видѡкъ
слово противу слова
а кто будеть почалъ тому плати ѯ҃ кунъ
аче же и кровавъ придеть ꙇли будеть самъ почалъ а вылѣзуть послуси то то ѥму за платежь оже и били
аже ѹдарить мечемь а не ѹтнеть на смерть то г҃ гр҃и
а самому гр҃и за рану же лѣчебноѥ
пѡтнеть ли на см҃рть а вира
Аче пѡпъхнеть мужь мужа любо к собѣ ли ѿ собе любо по лицю ѹдарить ли жердью ѹдарить а видока два выведуть то г҃ гр҃и продажи
аже будеть варѧгъ ꙇли колбѧгъ то полнаꙗ видока вывести
ꙇ идета на ротѹ
О челѧди
А челѧдинъ скрыѥть а закличють и на торгу а за г҃ дн҃и не выведуть ѥго а пѡзнаѥть и третии дн҃ь то свои челѧдинъ понѧти
а оному платити г҃ гр҃и продажи
Аже кто всѧдеть на чю ко
Аже кто всѧдеть на чюжь кѡнь не прашавъ то г҃ гр҃и
Аче кто кѡнь погубить или оружьѥ ꙇли портъ а заповѣсть на торгу а пѡслѣ пѡзнаѥть въ своѥмь городѣ своѥ ѥму лицемь взѧти
а за обиду платити ѥму г҃ гр҃и
Аже кто пѡзнаѥть своѥ что будеть погубилъ ꙇли ѹкраденѡ ѹ негѡ что и или кѡнь или портъ ꙇли скотина то не рци
и се моѥ
но пѡꙇди на свѡдъ кдѣ ѥсть взѧлъ
сведите сѧ
кто будеть виноватъ на тогѡ татба снидеть
тогда ѡнъ своѥ возметь
а что погибло бѹдеть с нимь
то же ѥму начнеть платити
аще будеть коневыи тать выдати кнѧзю на потѡкъ
паки ли бѹдеть клѣтныи тать то г҃ гр҃и платити ѥму
о свѡдѣ
аже будеть во одиномь городѣ то ити истьцю до кѡнцѧ тогѡ свѡда
будеть ли свѡдъ по землѧмъ то ити ѥму до третьꙗгѡ свѡда
а что будеть лице то тому платити третьѥму кунами за лице а с лицемь ити до кѡнцѧ своду
а ꙇстьцю ждати прока
а кдѣ снидеть на конечнѧгѡ то тому все платити и продажю
о татбѣ
паки ли будеть что татебно купилъ в торгу или кѡнь или портъ ꙇли скотину то выведеть свободна мужа два или мытника
аже начнеть не знати ѹ когѡ купилъ то ꙇти по немь тѣмъ видокомъ на роту
а истьцю своѥ лице взѧти
а что с нимь погибло а тогѡ ѥму желѣти
а оному желѣти своихъ кунъ зане не знаѥть ѹ когѡ купивъ
пѡзнаѥть ли на долзѣ ѹ когѡ то купилъ то своѣ куны возметь
ꙇ сему платити что ѹ негѡ будеть погибло а кнѧзю продажю
аже пѡзнаѥть кто челѧдь
аще пѡзнаѥть кто челѧдинъ свѡи ѹкраденъ а пѡиметь и то оному вести и по кунамъ до г҃.го свода
поꙗти же челѧдина в челѧдинъ мѣсто
а оному дати лице
а тъ ꙇдеть до конечнѧго свода
а то ѥсть не скѡтъ
нѣ лзѣ рчи:
ѹ когѡ ѥсмь купилъ
но по ꙗзыку ити до кѡнцѧ
а кдѣ будеть конечнии тать то опѧть ворѡтѧть челѧдина
а свѡи пѡꙇиметь
и протѡръ тому же платити а кнѧзю продажѣ в҃ꙇ гр҃и в челѧдинѣ или ѹкрадше
о свѡдѣ же
а и своѥгѡ города в чюжю землю свѡда нѣтуть
но тако же вывести ѥму послухи любо мытника передъ кимь же купивше
то истьцю лице взѧти
а прѡка ѥму желѣти что с нимь погибло
а оному своихъ кунъ желѣти
о тат
аже ѹбиють когѡ ѹ клѣти ꙇли ѹ котороѣ татбы то ѹбиють во пса мѣсто
аже ли ꙇ додержать свѣта то вести на кнѧжь двѡръ
оже ли ѹбиють и а ѹже бѹдть людиѥ свѧзана видѣли то платити в тѡмь в҃ꙇ гр҃и
аже крадеть кто скотъ въ хлѣвѣ или клѣть то же будеть одинъ то платити ѥму г҃ гр҃и и л҃ кунъ
будеть ли ихъ мнѡго всѣмъ по г҃ гр҃и ꙇ по л҃ кунъ платꙇт
о татбѣ же
аже крадеть скѡтъ на поли ꙇли ѡвцѣ или козы ли свиньи ѯ҃ кунъ
будеть ли ꙇхъ мнѡго то всѣмъ по ѯ҃ кунъ
аже крадеть гумно ꙇли жито въ ꙗмѣ то кѡлико ихъ будеть крало то всѣмъ по г҃ гр҃и ꙇ по л҃ кунъ
а ѹ него же погибло то оже будеть лице лице пѡꙇметь
а за лѣто возметь по полугривнѣ
паки ли лицѧ не будеть а будеть былъ кнѧжь конь то платити за нь г҃ гр҃и
а за инѣхъ по в҃ гр҃и
а се ѹроци скоту
аже за кобылу ѯ҃ кунъ
а за вѡлъ гр҃и
а за корѡву м҃ кунъ
а за третьꙗку л҃ кунъ
за лѡньщину пѡл гр҃и
за телѧ е҃ кунъ
а за свинью е҃ кунъ
а за поросѧ ногата
за ѡвцю е҃ кунъ
за боранъ ногата
за жеребѧ ѕ҃ ног҃
а за корѡвиѥ молокѡ ѕ҃ ног҃
то ти ѹрѡци смердомъ оже платѧть кнѧзю продажю
аже буть холѡпи татьѥ судъ кнѧжь
аже буть холѡпи татиѥ любо кнѧжи любо боꙗрьстии любо чернечь ꙇх же кнѧзь продажею не казнить зане суть не свободни
то двѡиче платить ко ꙇстьцю за обидѹ
оже кто кунъ взищеть
Аже кто взищеть кунъ на друзѣ а ѡнъ сѧ начнеть запирати то оже на нь вывдеть послуси то ти пѡꙇдуть на роту а ѡнъ возметь своѣ куны
зане же не далъ ѥму кунъ за мнѡго лѣтъ то платити ѥму за обиду г҃ гр҃и
аже кто купець купцю дасть в куплю в куны или в гѡстьбу то купцю пред послухи кунъ не имати
послуси ѥму не надобѣ
но ꙇти ѥму самому ротѣ аже сѧ почнеть запирати
о поклажаи
аже кто поклажаи кладеть у кого любо то ту послуха нѣтуть
но оже начнеть бѡлшимь клепати тому ити ротѣ ѹ когѡ то лежал товаръ
А толко еси ѹ мене положилъ
зане же ѥму въ бологодѣль и хоронилъ товаръ тогѡ
о рѣзѣ
аже кто даѥть куны в рѣзъ или наставъ в медъ или жито во просѡпъ то послухи ѥму ставити
како сѧ будеть рѧдилъ тако же ѥму имати
о мѣсѧчнѣмь рѣзѣ
о мѣсѧчныи рѣзъ оже за мало то ꙇмати ѥму
заидуть ли сѧ куны до тогѡ же года то дадѧть ѥму куны въ треть
а мѣсѧчныи рѣзъ погренути
послухѡвъ ли не будеть а будеть кунъ г҃ гр҃и то ити ѥму про своѣ куны ротѣ
будеть ли боле кунъ то речи ѥму тако
промиловал сѧ ѥси оже еси не ставꙇл послуховъ
ѹставъ волдимѣр всеволдича
володимѣръ всеволѡдичь по ст҃ополцѣ созва дружину свою на берестовѣмь ратибора киѥвьскѡ тысѧчьскогѡ прокѡпью бѣлогородьскѡгѡ тысѧчьскѡго станислава переꙗславьскогѡ тысѧчьскогѡ нажира мирослава ꙇванка чюдиновича ѡлгѡва мужа
и ѹставили до третьꙗгѡ рѣза оже ѥмлеть въ треть куны
аже кто возметь два рѣза то то ѥму взѧти исто
паки ли возметь три рѣзы то иста ѥму не взѧти
аже кто ѥмлеть по і҃ кунъ ѿ лѣта на гривну то тогѡ не ѿмѣтати
аже котѡрыи купець истопить сѧ
аже котѡрыи купець кдѣ любо шедъ съ чюжими кунами истопить сѧ любо рать возметь ли ѡгнь то не насилити ѥму ни продати ѥгѡ
но како начнеть ѿ лѣта платити тако же платить зане же пагуба ѿ ба҃ ѥсть а не виноватъ ѥсть
аже ли пропиѥть с или пробиѥть а в безумьи чюжь товаръ испортить то како любо тѣмъ чии то товаръ
ждуть ли ѥму
а своꙗ ꙇмъ волѧ
продадѧть ли
а своꙗ имъ волѧ
о долзѣ
аже кто мнѡгимъ долженъ будеть а пришедъ госпѡдь изъ иногѡ города или чюжеземець а не вѣдаꙗ запустить за нь товаръ а опѧть начнеть не дати гости кунъ а первии должебити начнуть ѥму запинати не дадуче ѥму кунъ то вести и на торгъ продати же и ѿдати же первоѥ гостины кѹны
а домашнимъ что сѧ останеть кунъ тѣм же сѧ подѣлѧть
паки ли бдуть кнѧжи куны то кнѧжи куны первоѥ взѧти
а прѡкъ в дѣлъ
аже кто мнѡго рѣза ималъ не ꙇмати тому
аже закупъ бѣжить
аже закупъ бѣжить ѿ господы то обель
идеть ли искать кунъ а ꙗвленѡ хѡдить ꙇли ко кнѧзю или къ судиꙗмъ бѣжить обиды дѣлѧ своѥгѡ гн҃а то про то не рѡбѧть ѥгѡ но дати ѥмѹ правдѹ
о закупѣ же
аже ѹ гсна ролеиныи закупъ а погубить вѡискии кѡнь то не платити ѥму
но ѥже далъ ѥму гснъ плугь и борону ѿ негѡ же купу ѥмлеть то то погубивше платити
аже ли гснъ ѥго ѿслеть на своѥ орудьѥ а погибнеть без негѡ то тогѡ ѥму не платити
о закупѣ ж
аже изъ хлѣва выведуть то закупу того не платити
но же погубить на поли и въ дворъ не вженеть ꙇ не затворить кдѣ ѥму гснъ велить или орудьꙗ своꙗ дѣꙗ а тогѡ погубить то то ѥмѹ платити
аже гснъ переобидть закѹпа а ѹвидть купу ѥго ꙇли отарицю то то ѥму все воротити
а за обиду платити ѥму ѯ҃ кунъ
паки ли прииметь на немь кунъ то опѧть ѥму воротити куны что будеть принѧлъ
а за обиду платити ѥму г҃ гр҃и продажи
продасть ли гснъ закупа обель то наимиту свобода во всѣхъ кунахъ
а гсну за обиду платити в҃ꙇ гр҃и продажѣ
аже гснъ бьѥть закупа про дѣло то без вины ѥсть
биѥть ли не смыслѧ пьꙗнъ а без вины то ꙗкоже въ свободнѣмь платежь тако же и в закупѣ
о хо҃л
аже холопъ обелныи выведть кѡнь чии любо то платити за нь в҃ гр҃и
о заку
аже закупъ выведть что то гсн҃ъ в немь
но оже кдѣ и налѣзуть то преди заплатить гснъ ѥго кѡнь или что будеть ино взѧлъ
ѥму холопъ обелныи
и паки ли гснъ не хотѣти начнеть платити за нь а продасть и ѿдасть же переди или за кѡнь или за волъ или за товаръ что будеть чюжего взѧлъ
а прокъ ѥму самому взѧти собѣ
а се аже холѡпъ ѹдарить
а се аже холопъ ѹдарить свободна мужа а ѹбѣжить в хорѡмъ а гнъ ѥго не выдасть то платити за нь гсну в҃ꙇ гр҃и
а затѣмь аче и кдѣ налѣзеть ѹдареныи тъ своѥго истьцѧ кто ѥго ѹдарилъ то ꙗрославъ былъ ѹставилъ ѹбити и
но сн҃ве ѥго по ѡци ѹставиша на куны любо бити и розвѧзавше любо ли взѧти гр҃и кунъ за соромъ
о послушьствѣ
а послушьства на холопа не складають
но оже не будеть свободнаго но по нужи сложити на боꙗрьска тивуна
а на инѣхъ не складывати
а в малѣ тѧжѣ по нужи възложити на закупа
о борд
а кто порветь бородѹ а въньметь знамениѥ а вылѣзуть людиѥ то в҃ꙇ гр҃и продажѣ
аже безъ людии а в поклепѣ то нѣту продажѣ
о зубѣ
аже выбьють зубъ а кровь видꙗть ѹ негѡ во ртѣ а людьѥ вылѣзуть то в҃ꙇ гр҃и продажѣ
а за зубъ гр҃и
аже ѹкрадеть кто бѡбръ то в҃ꙇ гр҃и
аже будеть росѣчена землѧ ꙇли знамениѥ им же ловлено или сѣть то по верви искати татѧ ли платити продажю
аже кто борть разнаменаѥть
аже разнаменаѥть борть то в҃ꙇ гр҃и
аже межю перетнеть бортьную iли ролеiную разореть iли двѡрную тыномь перегородить межю то в҃ꙇ гр҃и продажи
аже дубъ подотнеть знаменьныи или межьныи то в҃ꙇ гр҃и продажѣ
отроку в҃ гр҃и и к҃ кунъ
а самому ѣхати со отрокомь на дву коню
сути же на ротъ овесъ
а мѧсо дати овенъ любо полоть
а инѣмь кормомь что има черево возметь
писцю і҃ кунъ
перекладнагѡ е҃ кунъ
на мѣхъ двѣ ногатѣ
аже борть пѡдътнеть то г҃ гр҃и продажѣ
а за дерево пол гр҃и
аже пчелы выдереть то г҃ гр҃и продажи
а за медъ аже будеть пчелы не лажены то і҃ кунъ
будеть ли олѣкъ то е҃ кунъ
не будеть ли татѧ то по слѣду женуть
аже не бѹдеть слѣда ли к селу или к товару а не ѿсѡчать ѿ собе слѣда ни ѣдуть на слѣдъ или ѿбьють то тѣмь платити татбу и продажю
а слѣдъ гнати с чюжими людми а с послухи
аже погубѧть слѣдъ на гостиныцѣ на велицѣ а села не будеть или на пустѣ кдѣ же не будеть ни села ни людии то не платити ни продажи ни татбы
о смердѣ
аже смердъ мучить смерда безъ кнѧжа слова то г҃ гр҃и продажи
а за муку гр҃и кунъ
аже ѡгнищанина мучить то в҃ꙇ гр҃и продажѣ
а за муку гр҃и
аже лѡдью ѹкрадеть то ѯ҃ кунъ продажѣ
а лѡдию лицемь воротити
а морьскую лѡдью г҃ гр҃и
а за набѡиную лѡдью в҃ гр҃и
за челнъ к҃ кунъ
а за стругъ гривна
о перевѣсѣхъ
аже кто пѡдотнеть вервь в перевѣсѣ то г҃ гр҃и продажи
а гн҃у за вервь гр҃и кунъ
аже кто ѹкрадеть въ чьѥмь перевѣсѣ ꙗстрѧбъ или сокѡлъ то продажѣ г҃ гр҃и
а гсну гр҃и
а за голубь ѳ҃ кунъ
а за курѧ ѳ҃ кунъ
а за ѹтовь л҃ кунъ
а за гусь л҃ кунъ
а за лебедь л҃ кунъ
а за жеравль л҃ кунъ
а в сѣнѣ и въ дровѣхъ ѳ҃ кунъ
а гсну кѡлико бѹдеть вѡзъ ѹкрадено то имати ѥму за вѡзъ по в҃ ногатѣ
о гумнѣ
аже зажгуть гумно то на потѡкъ на грабежь дѡмъ ѥгѡ переди пагубу исплатившю
а въ прѡцѣ кнѧзю поточити ꙇ
тако же аже кто двѡръ зажьжеть
а кто пакощами кѡнь порѣжеть iли скотину продажѣ в҃ꙇ гр҃и
а пагубу гсну ѹрѡкъ платити
ты тѧжѣ всѣ судѧть послухи свободными
будеть ли послухъ холѡпъ то холѡпу на правду не вылазити
но оже хѡщеть истець или иметь и а река тако
по сегѡ рѣчи емлю тѧ
но ꙗзъ ѥмлю тѧ а не холѡпъ
и ѥмѣти и на желѣзо
аже обинити и то ѥмлеть на немь своѥ
не обинить ли ѥго платити ѥму грив за муку зане по хѡлѡпьи рѣчи ꙗлъи
а желѣзного платити м҃ кунъ
а мечнику е҃ кунъ
а пол гр҃и дѣтьскому
то ти желѣзныи ѹрѡкъ кто си в чемь ѥмлеть
аже иметь на желѣзо по свободныхъ людии рѣчи либо ли запа на нь будеть любо прохожениѥ нощноѥ или кимь любо образомь аже не ожьжеть то про муки не платити ѥму но одинѡ желѣзноѥ кто и будеть ꙗлъ
о женѣ
аже кто ѹбиѥть жену то тѣм же судомь судити ꙗко же и мужа
аже будеть виноватъ то пѡл виры к҃ гр҃и
а в холѡпѣ и в робѣ виры нѣтуть
но оже будеть без вины ѹбиѥнъ то за хѡлѡпъ ѹрокъ платити или за робу
а кнѧзю в҃ꙇ гр҃и продажѣ
аже ѹмреть смердъ
аже смердъ ѹмреть то задницю кнѧзю
аже будуть дщери ѹ него дома то даꙗти часть на нѣ
аже будть за мужемь то не даꙗти части имъ
о задницѣ боꙗрьстѣи и о дружьнѣи
аже в боꙗрехъ любо въ дружинѣ то за кнѧзѧ задницѧ не идеть
паки ли безъ рѧду ѹмреть то всѣмъ дѣтемъ
а на самого часть дати дш҃и
аже жена сѧдеть по мужи то на ню часть дати
а что на ню мужь възложить тому же ѥсть гж҃а
а задницѧ ѥи мужнѧ не надобѣ
будть ли дѣти то что первоѣ жены то то возмуть дѣти мт҃ре своѥꙗ
любо си на женѹ будеть възложилъ обаче мт҃ри своѥи возмуть
аже будеть сестра в домѹ то тѡи задницѣ не iмати но ѿдадѧть ю за мужь братиꙗ како си мѡгуть
а се закладаюче городъ
а се ѹрѡци городнику
закладаюче горѡдню куну взѧти
а кѡнчавше ногата
а за кормъ и за волѡгу и за мѧса и за рыбы з҃ кунъ на недлю
з҃ хлѣбовъ з҃ ѹбѡркѡвъ пшена з҃ луконъ ѡвса на д҃ кони
ꙇмати же ѥму донелѣ городъ срубѧть
а солоду одину дадѧть і҃ луконъ
о мостницѣхъ
а се мѡстнику ѹроци
аже починить моста ветхаго то кѡлико горѡднѣ починить то взѧти ѥму по кунѣ ѿ горѡднѣ
а мостнику самому ѣхати со отрокомь на дву коню
д҃ лукна ѡвса на недлю
а ѣсть что можеть
аже будть рѡбьи дѣти ѹ мужа то задници имъ не имати
но свобода имъ с мтр҃ью
аже будть в дому дѣти мали а не джи сѧ будть сами собою печаловати а мт҃и имъ пѡидеть за мужь то кто имъ ближии будеть тому же дати на руцѣ i с добыткомь и с домомь донелѣ же возмѡгуть
а товаръ дати перед людми
а что срѣзить товаромь тѣмь ли пригостить то то ѥму собѣ
а истыи товаръ ворѡтить iмъ
а прикупъ ѥму собѣ зане кормилъ и печаловалъ сѧ ими
ꙗже ѿ челѧди плѡд или ѿ скота то то все пѡiмати лицемь
что ли будеть ростерѧлъ то то все ѥму платити дѣтемъ тѣм
аче же и ѡтчимъ приiметь дѣти съ задницею то тако же ѥсть рѧдъ
а дворъ без дѣла ѡтень всѧкъ меншему снв҃и
а дѣтемъ не дати вѡли
но что ѥи далъ мужь с тѣм же ѥи сѣдѣти
или свою часть вземше сѣдѣти же
а мт҃рнѧ часть не надобѣ дѣтемъ
но кому мт҃и дасть тому же взѧти
дасть ли всѣмъ а вси роздѣлѧть
безъ ꙗзыка ли ѹмреть то ѹ когѡ будеть на дворѣ была и кто ю кормилъ то тому взѧти
аже бдуть двою мужю дѣти а одиноѣ матери то онѣмъ своѥгѡ ѡтцѧ задницѧ а онѣмъ своѥго
будеть ли потерѧлъ своѥго инѡчима что а онѣхъ ѡц҃ѧ а ѹмреть то възворѡтить брату
на не же и людьѥ вылѣзуть что будеть отець его истерѧлъ инѡчимлѧ
а что ѥму своѥго ѡц҃ѧ то держить
а мтр҃и котѡрыи сн҃ъ добръ перваго ли другагѡ ли тому же дасть своѥ
аче и вси снв҃е ѥи будуть лиси а дчери мѡжеть дати кто ю кормить
ѿ виры ѳ҃ кунъ
а метелнику ѳ҃ вѣкошь
а ѿ бортноѣ земли л҃ кунъ
а о инѣхъ о всѣхъ тѧжь кѡму помѡгуть по д҃ куны
а метелнику г҃ вѣкошь
о задницѣ
аже братьꙗ ростѧжють перед кнѧземь о задницю котѡрыи дѣтьскии идѣть ихъ дѣлитъ то тому взѧти гр҃и кѹнъ
ѹрѡци рѡтнии
ѿ головы л҃ кунъ
а ѿ бортьноѣ земли л҃ кунъ бес трии кунъ
тако же и ѿ ролеиноѣ земли
а ѿ свободы ѳ҃ кунъ
о холѡпьствѣ
оже кто хотѧ купить до полу гр҃и а послухи поставить а ногату дасть перед самѣмъ холѡпомь
а втѡроѥ холѡпьство пѡꙇметь робу без рѧду
пѡиметь ли с рѧдомь то како сѧ будеть рѧдилъ на том же стоить
а се третьѥѥ холѡпьство тивуньство без рѧду
или привѧжеть ключь к собѣ без рѧду
с рѧдомь ли то како сѧ будеть рѧдилъ на тѡм же стоить
а въ дачь не холѡпъ
ни по хлѣбѣ робѡтѧть ни по придатъцѣ
но оже не дохѡдѧть года то ворѡчати ѥму млсть
ѿхѡдить ли то не виноватъ ѥсть
аже холѡпъ бѣжить а заповѣсть гснъ аже слышавъ кто или знаꙗ и вѣдаꙗ оже ѥсть холѡпъ а дасть ѥму хлѣба iли ѹкажеть ѥму путь то платити ѥму за холѡпъ е҃ гр҃и а за робу ѕ҃ гр҃и
аже кто переиметь чюжь холѡпъ i дасть вѣсть гсну ѥгѡ то имати ѥму переѥмъ гр҃и
не ѹблюдеть ли то платити ѥму д҃ гр҃и
а пѧтаꙗ переѥмнаꙗ ѥму
а будеть роба то е҃ гр҃и
а шестаꙗ на переѥмъ ѿхѡдить
аже кто своѥгѡ холѡпа самъ досѡчить сѧ въ чьѥмь любо городѣ а будеть посадникъ не вѣдалъ ѥгѡ то повѣдавше ѥму поꙗти же ѥму отрѡкъ ѿ негѡ и шедше ѹвѧзати и i дати ѥму вѧзебную і҃ кунъ
а переима нѣтуть
аче ѹпустить и гонѧ а собѣ ѥму пагуба
а платить в то никтѡ же
тѣм же и переима нѣтуть
аже кто не вѣдаꙗ чюжь холѡпъ ѹсрѧчеть и или повѣсть дѣѥть любо держить и ѹ собе а идеть ѿ него то ити ѥму ротѣ ꙗко
не вѣдалъ ѥсмь оже ѥсть холѡпъ
а платежа в тѡмь нѣтуть
аче же холѡпъ кдѣ куны вложить а ѡнъ будеть не вѣдаꙗ вдалъ то гсну выкупати али лишити сѧ ѥго
вѣдаꙗ ли будеть далъ а кунъ ѥму лишити сѧ
аже пустить холѡпа в торгь а одолжаѥть то выкупати ѥгѡ гсну и не лишити с ѥгѡ
аже кто кренеть чюжь холѡпъ не вѣдаꙗ то первому гсну холѡпъ понѧти а оному куны имати ротѣ ходивше ꙗко
не вѣдаꙗ ѥсмь купилъ
гсну же и товаръ
а не лишати сѧ ѥ
аже кто бѣжа а пѡиметь сусѣдне что или товаръ то гсну платити за нь ѹрокъ что будеть взѧлъ
аже холѡпъ крадеть когѡ любо то гсну выкупати и любо выдати и с кимь будеть кралъ
а женѣ и дѣтемъ не надобѣ
но оже бдуть с нимь крали и хоронили то всѣхъ выдати
паки ли а выкупаѥть гснъ
аже бдуть свободнии с нимь крали или хоронили то кнѧзю въ продажѣ
Не лѣпо ли ны бяшетъ братіе начяти старыми словесы трудныхъ повѣстій о пълку Игоревѣ Игоря Святъславлича
Начати же ся тъй пѣсни по былинамь сего времени а не по замышленію Бояню
Боянъ бо вѣщій аще кому хотяше пѣснь творити то растѣкашет ся мыслію по древу сѣрымъ вълкомъ по земли шизымъ орломъ подъ облакы
помняшеть бо речь първыхъ временъ усобіцѣ
Тогда пущашеть ꙇ҃ соколовь на стадо лебедѣй
который дотечаше та преди пѣсь пояше старому Ярослову храброму Мстиславу иже зарѣза Редедю предъ пълкы касожьскыми красному Романови Святъславличю
Боянъ же братіе не ꙇ҃ соколовь на стадо лебедѣй пущаше нъ своя вѣщіа пръсты на живая струны въскладаше
они же сами княземъ славу рокотаху
Почнемъ же братіе повѣсть сію отъ стараго Владимера до нынѣшняго Игоря иже истягну умь крѣпостію своею и поостри сердца своего мужествомъ
наплънив ся ратнаго духа наведе своя храбрыя плъкы на землю Половѣцькую за землю Руськую
Тогда Игорь възрѣ на свѣтлое солнце и видѣ отъ него тьмою вся своя воя прикрыты
И рече Игорь къ дружинѣ своей
Братіе и дружино Луце жъ бы потяту быти неже полонену быти
а всядемъ братіе на свои бръзыя комони да позримъ синего Дону
Спала князю умь похоти и жалость ему знаменіе заступи искусити Дону Великаго
Хощу бо рече копіе приломити конець поля Половецкаго съ вами русици
хощу главу свою приложити а любо испити шеломомь Дону
О Бояне соловію стараго времени
Абы ты сіа плъкы ущекоталъ скача славію по мыслену древу летая умомъ подъ облакы свивая славы оба полы сего времени рища въ тропу Трояню чресъ поля на горы
Пѣти было пѣсь Игореви того Олга внуку
Не буря соколы занесе чресъ поля широкая
галици стады бѣжать къ Дону Великому
Чи ли въспѣти было вѣщей Бояне Велесовь внуче
Комони ржуть за Сулою
звенить слава въ Кыевѣ
Трубы трубять въ Новѣградѣ
стоять стязи въ Путивлѣ
Игорь ждетъ мила брата Всеволода
И рече ему буй туръ Всеволодъ
Одинъ братъ одинъ свѣтъ свѣтлый ты Игорю
Оба есвѣ Святъславличя
Сѣдлай брате свои бръзыи комони
а мои ти готови осѣдлани у Курьска напереди
А мои ти куряни свѣдоми къмети подъ трубами повити подъ шеломы възлелѣяны конець копія въскръмлени
пути имь вѣдоми
яругы имъ знаеми
луци у них напряжени
тули отворени
сабли изъострени
Сами скачють акы сѣрыи влъци въ полѣ ищучи себе чти а князю славѣ
Тогда въступи Игорь князь въ златъ стремень и поѣха по чистому полю
Солнце ему тъмою путь заступаше
нощь стонущи ему грозою птичь убуди
свистъ звѣринъ въ ста зби
дивъ кличетъ връху древа
велитъ послушати земли незнаемѣ Влъзѣ и Поморію и Посулію и Сурожу и Корсуню и тебѣ тьмутораканьскый блъванъ
А половци неготовами дорогами побѣгоша къ Дону Великому
Крычатъ тѣлѣгы полунощы рци лебеди роспущени
Игорь къ Дону вои ведетъ
Уже бо бѣды его пасетъ птиць подобію
влъци грозу въсрожатъ по яругамъ
орли клектомъ на кости звѣри зовутъ
лисици брешутъ на чръленыя щиты
О Руская земле Уже за шеломянемъ еси
Длъго ночь мркнетъ
Заря свѣтъ запала
мъгла поля покрыла
щекотъ славій успе
говоръ галичь убуди
Русичи великая поля чрьлеными щиты прегородиша ищучи себѣ чти а князю славы
Съ заранія въ пяткъ потопташа поганыя плъкы половецкыя
и рассушя сь стрѣлами по полю
помчаша красныя дѣвкы половецкыя а съ ними злато и паволокы и драгыя оксамиты
Орьтъмами и япончицами и кожухы начашя мосты мостити по болотомъ и грязивымъ мѣстомъ и всякыми узорочьи половѣцкыми
Чрьленъ стягъ бѣла хорюговь чрьлена чолка сребрено стружіе храброму Святьславличу
Дремлетъ въ полѣ Ольгово хороброе гнѣздо
Далече залетѣло
Не было онъ обидѣ порождено ни соколу ни кречету ни тебѣ чръный воронъ поганый половчине
Гзакъ бѣжитъ сѣрымъ влъкомъ
Кончакъ ему слѣдъ править къ Дону Великому
Другаго дни велми рано кровавыя зори свѣтъ повѣдаютъ
чръныя тучя съ моря идутъ
хотятъ прикрыти д҃ солнца
а въ нихъ трепещуть синіи млъніи
Быти грому великому
итти дождю стрѣлами съ Дону Великаго
Ту ся копіемъ приламати
ту ся саблямъ потручяти о шеломы половецкыя на рѣцѣ на Каялѣ у Дону Великаго
О Руская землѣ Уже за шеломянемъ еси
Се вѣтри Стрибожи внуци вѣютъ съ моря стрѣлами на храбрыя пълкы Игоревы
Земля тутнетъ
рѣкы мутно текуть
пороси поля прикрываютъ
стязи глаголютъ
половци идуть отъ Дона и отъ моря и отъ всѣхъ странъ
Рускыя плъкы отступиша
Дѣти бѣсови кликомъ поля прегородиша
а храбріи русици преградиша чрълеными щиты
Яръ туре Всеволодѣ Стоиши на борони
прыщеши на вои стрѣлами
гремлеши о шеломы мечи харалужными
Камо туръ поскочяше своимъ златымъ шеломомъ посвѣчивая тамо лежатъ поганыя головы половецкыя
поскепаны саблями калеными шеломы оварьскыя отъ тебе яръ туре Всеволоде
Кая раны дорога братіе забывъ чти и живота и града Чрънигова отня злата стола и своя милыя хоти красныя Глѣбовны свычая и обычая
Были вѣчи Трояни
минула лѣта Ярославля
были плъци Олговы Ольга Святьславличя
Тъй бо Олегъ мечемъ крамолу коваше и стрѣлы по земли сѣяше
Ступаетъ въ златъ стремень въ градѣ Тьмутороканѣ
То же звонъ слыша давный великый Ярославь сынъ Всеволожь
а Владиміръ по вся утра уши закладаше въ Черниговѣ
Бориса же Вячеславлича слава на судъ приведе
и на канину зелену паполому постала за обиду Олгову храбра и млада князя
Съ тоя же Каялы Святоплъкь повелѣя отца своего междю угорьскими иноходьцы ко святѣй Софіи къ Кіеву
Тогда при Олзѣ Гориславличи сѣяшет ся и растяшеть усобицами
погибашеть жизнь Даждь-Божа внука
въ княжихъ крамолахъ вѣци человѣкомь скратиша сь
Тогда по Руской земли рѣтко ратаевѣ кикахуть нъ часто врани граяхуть трупіа себѣ дѣляче а галици свою рѣчь говоряхуть
хотять полетѣти на уедіе
То было въ ты рати и въ ты плъкы а сицей рати не слышано
Съ зараніа до вечера съ вечера до свѣта летятъ стрѣлы каленыя гримлютъ сабли о шеломы трещатъ копіа харалужныя въ полѣ незнаемѣ среди земли Половецкыи
Чръна земля подъ копыты костьми была посѣяна а кровію польяна
тугою взыдоша по Руской земли
Что ми шумить что ми звенить давечя рано предъ зорями
Игорь плъкы заворочаетъ
жаль бо ему мила брата Всеволода
Биша ся день
биша ся другый
третьяго дни къ полуднію падоша стязи Игоревы
Ту ся брата разлучиста на брезѣ быстрой Каялы
ту кроваваго вина не доста
ту пиръ докончаша храбріи русичи
сваты попоиша а сами полегоша за землю Рускую
Ничить трава жалощами а древо с тугою къ земли преклонило сь
Уже бо братіе не веселая година въстала
уже пустыни силу прикрыла
Въстала обида въ силахъ Дажь-Божа внука
вступила дѣвою на землю Трояню
въсплескала лебедиными крылы на синѣмъ море у Дону
плещучи убуди жирня времена
Усобица княземъ на поганыя погыбе
рекоста бо братъ брату
Се мое а то мое же
И начяша князи про малое се великое млъвити и сами на себѣ крамолу ковати
а поганіи съ всѣхъ странъ прихождаху съ побѣдами на землю Рускую
О далече заиде соколъ птиць бья къ морю
А Игорева храбраго плъку не крѣсити
За нимъ кликну Карна и Жля
поскочи по Руской земли смагу мычючи въ пламянѣ розѣ
Жены рускія въсплакаша сь а ркучи
Уже намъ своихъ милыхъ ладъ ни мыслію смыслити ни думою сдумати ни очима съглядати а злата и сребра ни мало того потрепати!
А въстона бо братіе Кіевъ тугою а Черниговъ напастьми
Тоска разлія ся по Руской земли
печаль жирна тече средь земли Рускыи
А князи сами на себе крамолу коваху а поганіи сами побѣдами нарищуще на Рускую землю емляху дань по бѣлѣ отъ двора
Тіи бо два храбрая Святъславлича Игорь и Всеволодъ уже лжу убуди которую то бяше успилъ отецъ ихъ Святъславь грозный великый кіевскый грозою
Бяшеть притрепеталъ своими сильными плъкы и харалужными мечи
наступи на землю Половецкую
притопта хлъми и яругы
взмути рѣки и озеры
иссуши потоки и болота
А поганаго Кобяка изъ луку моря отъ желѣзныхъ великихъ плъковъ половецкихъ яко вихръ выторже
И паде ся Кобякъ въ градѣ Кіевѣ въ гридницѣ Святъславли
Ту нѣмци и венедици ту греци и морава поютъ славу Святъславлю
кають князя Игоря иже погрузи жиръ во днѣ Каялы рѣкы половецкія
рускаго злата насыпаша
Ту Игорь князь высѣдѣ изъ сѣдла злата а въ сѣдло кощіево
Уныша бо градомъ забралы а веселіе пониче
А Святъславь мутенъ сонъ видѣ въ Кіевѣ на горахъ
Си ночь съ вечера одѣвахуть мя рече чръною паполомою на кроваты тисовѣ
чръпахуть ми синее вино съ трудомь смѣшено
сыпахуть ми тъщими тулы поганыхъ тльковинъ великый женчюгь на лоно
и нѣгуютъ мя
Уже дьскы безъ кнѣса в моемъ теремѣ златовръсѣмъ
Всю нощь съ вечера босуви врани възграяху у Плѣсньска на болони
И ркоша бояре князю
Уже княже туга умь полонила
Се бо два сокола слѣтѣста съ отня стола злата поискати града Тьмутороканя а любо испити шеломомь Дону
Уже соколома крильца припѣшали поганыхъ саблями а самаю опустоша въ путины желѣзны
Темно бо бѣ въ г҃ день
два солнца помѣркоста
оба багряная стлъпа погасоста
и съ нима молодая мѣсяца Олегъ и Святъславъ тъмою ся поволокоста
На рѣцѣ на Каялѣ тьма свѣтъ покрыла
по Руской земли простроша ся половци аки пардуже гнѣздо
и въ морѣ погрузиста
и великое буйство подасть хинови
Уже снесе ся хула на хвалу
уже тресну нужда на волю
уже връже са дивь на землю
Се бо готскія красныя дѣвы въспѣша на брезѣ синему морю звоня рускымъ златомъ
поютъ время Бусово
лелѣютъ месть Шароканю
А мы уже дружина жадни веселія
Тогда великій Святславъ изрони злато слово слезами смѣшено и рече
О моя сыновчя Игорю и Всеволоде
Рано еста начала Половецкую землю мечи цвѣлити а себѣ славы искати
Нъ нечестно одолѣсте
нечестно бо кровь поганую проліясте
Ваю храбрая сердца въ жестоцемъ харалузѣ скована а въ буести закалена
Се ли створисте моей сребреней сѣдинѣ
А уже не вижду власти сильнаго и богатаго и многовои брата моего Ярослава съ черниговьскими былями съ могуты и съ татраны и съ шельбиры и съ топчакы и съ ревугы и съ ольберы
Тіи бо бес щитовь съ засапожникы кликомъ плъкы побѣждаютъ звонячи въ прадѣднюю славу
Нъ рекосте
Мужаемѣ ся сами
преднюю славу сами похитимъ а заднюю ся сами подѣлимъ
А чи диво ся братіе стару помолодити
Коли соколъ въ мытехъ бываетъ высоко птицъ възбиваетъ
не дастъ гнезда своего въ обиду
Нъ се зло княже ми непособіе
наниче ся годины обратиша
Се у Римъ кричатъ подъ саблями половецкыми а Володимиръ подъ ранами
Туга и тоска сыну Глѣбову!
Великий княже Всеволоде
Не мыслію ти прелетѣти издалеча отня злата стола поблюсти
Ты бо можеши Волгу веслы раскропити а Донъ шеломы выльяти
Аже бы ты былъ то была бы чага по ногатѣ а кощей по резанѣ
Ты бо можеши по суху живыми шереширы стрѣляти удалыми сыны Глѣбовы
Ты буй Рюриче и Давыде
Не ваю ли злачеными шеломы по крови плаваша
Не ваю ли храбрая дружина рыкаютъ акы тури ранены саблями калеными на полѣ незнаемѣ
Вступита господина въ злата стремень за обиду сего времени за землю Русскую за раны Игоревы буего Святславлича
Галичкы Осмомыслѣ Ярославе
Высоко сѣдиши на своемъ златокованнѣмъ столѣ подперъ горы Угорскыи свои желѣзными плъки заступивъ королеви путь затворивъ Дунаю ворота меча времены чрезъ облаки суды рядя до Дуная
Грозы твоя по землямъ текутъ
отворяеши Кіеву врата
стрѣляеши съ отня злата стола салтани за землями
Стрѣляй господине Кончака поганого кощея за землю Рускую за раны Игоревы буего Святславлича
А ты буй Романе и Мстиславе
Храбрая мысль носитъ васъ умъ на дѣло
Высоко плаваеши на дѣло въ буести яко соколъ на вѣтрехъ ширяя ся хотя птицю въ буйствѣ одолѣти
Суть бо у ваю желѣзныи папорзи подъ шеломы латинскими
Тѣми тресну земля
и многи страны хинова литва ятвязи деремела и половци сулици своя повръгоша а главы своя поклониша подъ тыи мечи харалужныи
Нъ уже княже Игорю утрпѣ солнцю свѣтъ а древо не бологомъ листвіе срони
по Рсі и по Сули гради подѣлиша
А Игорева храбраго плъку не крѣсити
Донъ ти княже кличетъ и зоветь князи на побѣду
Олговичи храбрыи князи доспѣли на брань
Инъгварь и Всеволодъ и вси три Мстиславичи не худа гнѣзда шестокрилци
Кое ваши златыи шеломы и сулицы ляцкіи и щиты
Загородите полю ворота своими острыми стрѣлами за землю Русскую за раны Игоревы буего Святъславлича
Уже бо Сула не течетъ сребреными струями къ граду Переяславлю
и Двина болотомъ течетъ онымъ грознымъ полочаномъ подъ кликомъ поганыхъ
Единъ же Изяславъ сынъ Васильковъ позвони своими острыми мечи о шеломы литовскія
притрепа славу дѣду своему Всеславу а самъ подъ чрълеными щиты на кровавѣ травѣ притрепанъ литовскыми мечи
И схоти ю на кровать и рекъ
Дружину твою княже птиць крилы пріодѣ а звѣри кровь полизаша
Не бысь ту брата Брячяслава ни другаго Всеволода
единъ же изрони жемчюжну душу изъ храбра тѣла чресъ злато ожереліе
Унылы голоси
пониче веселіе
Трубы трубятъ городеньскіи
Ярославе и вси внуце Всеславли
Уже понизите стязи свои
вонзите свои мечи вережени
уже бо выскочисте изъ дѣдней славѣ
Вы бо своими крамолами начясте наводити поганыя на землю Рускую на жизнь Всеславлю
которое бо бѣше насиліе отъ земли Половецкыи
На седьмомъ вѣцѣ Трояни връже Всеславъ жребій о дѣвицю себѣ любу
Тъй клюками подпръ ся о кони и скочи къ граду Кыеву
и дотче ся стружіемъ злата стола кіевскаго
Скочи отъ нихъ лютымъ звѣремъ въ плъночи изъ Бѣла-града
обѣси ся синѣ мьглѣ
утръ же воззни с три кусы
отвори врата Нову-граду
разшибе славу Ярославу
скочи влъкомъ до Немиги съ Дудутокъ
На Немизѣ снопы стелютъ головами
молотятъ чепи харалужными
на тоцѣ животъ кладутъ
вѣютъ душу отъ тѣла
Немизѣ кровави брезѣ не бологомъ бяхуть посѣяни посѣяни костьми рускихъ сыновъ
Всеславъ князь людемъ судяше
княземъ грады рядяше
а самъ въ ночь влъкомъ рыскаше
изъ Кыева дорискаше до куръ Тмутороканя
великому Хръсови влъкомъ путь прерыскаше
Тому въ Полотскѣ позвониша заутренюю рано у святыя Софеи въ колоколы а онъ въ Кыевѣ звонъ слыша
Аще и вѣща душа въ друзѣ тѣлѣ нъ часто бѣды страдаше
Тому вѣщей Боянъ и пръвое припѣвку смысленый рече
Ни хытру ни горазду ни птицю горазду суда Божіа не минути
О стонати Руской земли помянувше пръвую годину и пръвыхъ князей
Того стараго Владиміра нельзѣ бѣ пригвоздити къ горамъ кіевскимъ
сего бо нынѣ сташа стязи Рюриковы а друзіи Давыдовы
нъ розно ся имъ хоботы пашутъ
Копіа поютъ
На Дунаи Ярославнынъ гласъ слышитъ
зегзицею незнаемь рано кычеть
Полечю рече зегзицею по Дунаеви
омочю бебрянъ рукавъ въ Каялѣ рѣцѣ
утру князю кровавыя его раны на жестоцѣмъ его тѣлѣ
Ярославна рано плачетъ въ Путивлѣ на забралѣ а ркучи
О вѣтрѣ вѣтрило
Чему господине насильно вѣеши
Чему мычеши хиновьскыя стрѣлкы на своею нетрудною крилцю на моея лады вои
Мало ли ти бяшетъ горѣ подъ облакы вѣяти лелѣючи корабли на синѣ морѣ
Чему господине мое веселіе по ковылію развѣя
Ярославна рано плачеть Путивлю городу на заборолѣ а ркучи
О Днепре Словутицю
Ты пробилъ еси каменныя горы сквозѣ землю Половецкую
Ты лелѣялъ еси на себѣ Святославли носады до плъку Кобякова
Ярославна рано плачетъ въ Путивлѣ на забралѣ а ркучи
Свѣтлое и тресвѣтлое слънце Всѣмъ тепло и красно еси
Чему господине простре горячюю свою лучю на ладѣ вои
Въ полѣ безводнѣ жаждею имь лучи съпряже тугою имъ тули затче
Прысну море полунощи
идутъ сморци мьглами
Игореви князю Богъ путь кажетъ изъ земли Половецкой на землю Рускую къ отню злату столу
Погасоша вечеру зари
Игорь спитъ
Игорь бдитъ
Игорь мыслію поля мѣритъ отъ Великаго Дону до Малаго Донца
Комонь въ полуночи Овлуръ свисну за рѣкою
велить князю разумѣти
князю Игорю не быть
Кликну
стукну земля
въшумѣ трава
вежи ся половецкіи подвизаша ся
А Игорь князь поскочи горнастаемъ къ тростію и бѣлымъ гоголемъ на воду
въвръже ся на бръзъ комонь
и скочи съ него босымъ влъкомъ
и потече къ лугу Донца
и полетѣ соколомъ подъ мьглами избивая гуси и лебеди завтроку и обѣду и ужинѣ
Коли Игорь соколомъ полетѣ тогда Влуръ влъкомъ потече труся собою студеную росу
претръгоста бо своя бръзая комоня
Донецъ рече
Княже Игорю Не мало ти величія а Кончаку нелюбія а Руской земли веселіа
Игорь рече
О Донче
Не мало ти величія лелѣявшу князя на влънах стлавшу ему зелѣну траву на своихъ сребреныхъ брезѣхъ одѣвавшу его теплыми мъглами подъ сѣнію зелену древу
стрежаше его гоголемъ на водѣ чайцами на струяхъ чрьнядьми на ветрѣхъ
Не тако ли рече рѣка Стугна
худу струю имѣя пожръши чужи ручьи и стругы ростре на кусту
уношу князю Ростиславу затвори Днѣпрь темнѣ березѣ
Плачет ся мати Ростиславля по уноши князи Ростиславѣ
Уныша цвѣты жалобою
и древо с тугою къ земли прѣклонило
А не сорокы втроскоташа
на слѣду Игоревѣ ѣздитъ Гзакъ съ Кончакомъ
Тогда врани не граахуть
галици помлъкоша
сорокы не троскоташа
по лозію ползоша только
Дятлове тектомъ путь къ рѣцѣ кажутъ
соловіи веселыми пѣсьми свѣтъ повѣдаютъ
Млъвитъ Гзакъ Кончакови
Аже соколъ къ гнѣзду летитъ соколича рострѣляевѣ своими злачеными стрѣлами
Рече Кончакъ ко Гзѣ
Аже соколъ къ гнѣзду летитъ а вѣ соколца опутаевѣ красною дивицею
И рече Гзакъ къ Кончакови
Аще его опутаевѣ красною дѣвицею ни нама будетъ сокольца ни нама красны дѣвице
то почнутъ наю птици бити въ полѣ Половецкомъ
Рекъ Боянъ и ходы на Святъславля пѣстворца стараго времени Ярославля Ольгова коганя хоти
Тяжко ти головы кромѣ плечю
зло ти тѣлу кромѣ головы
Руской земли безъ Игоря
Солнце свѣтит ся на небесѣ
Игорь князь въ Руской земли
Дѣвици поютъ на Дунаи
вьют ся голоси чрезъ море до Кіева
Игорь ѣдетъ по Боричеву къ святѣй Богородици Пирогощей
Страны ради
гради весели
Пѣвше пѣснь старымъ княземъ а потомъ молодымъ пѣти
Слава Игорю Святъславличю буй туру Всеволоду Владиміру Игоревичу
Здрави князи и дружина побарая за христьяны на поганыя плъки
Княземъ слава а дружинѣ
Аминь